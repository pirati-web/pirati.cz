---
uid: ladislav.koubek
name:     Ladislav Koubek          # běžně používáné jméno
fullname: Ing. Ladislav Koubek         # jméno s tituly etc.
category:   praha-10                      # kategorie: rp, praha, vary, hradec, jmk, senat
- ga
img: people/ladislav-koubek.jpg    # 165 x 220
description: zastupitel Prahy 10, člen předsednictva Pirate Parties International, kandidát na pozici lídra Pirátů ve volbách do Evropského parlamentu                      # kratký popis, max 160 znaků
mail:
- ladislav.koubek@pirati.cz
mob:                          
profiles:
  github:     
  facebook:         
  twitter:                 
  flickr:        
ordga: 
---

Ladislav Koubek (1979) je zastupitel Prahy 10 a člen předsednictva Pirate Parties International. Kandiduje na pozici lídra Pirátů ve volbách do Evropského parlamentu. Posledních 10 let hájil zájmy ČR v zahraničí, spolupracoval s Evropskou komisí a jako expert na rozvojovou spolupráci a humanitární pomoc žil ve východní Evropě, Asii, Pacifiku a na Blízkém východě. 

Aktivně se podílí na činnosti Místního sdružení Praha 10, působí jako (neuvolněný)  zastupitel MČ Praha 10. Je členem Zahraničního odboru Pirátů a členem předsednictva Pirate Parties International (organizace sdružující pirátské strany z celého světa). Po volbách do poslanecké sněmovny v říjnu 2017 působil jako dočasný asistent nově zvolených poslanců Olgy Richterové a Mikuláše Ferjenčíka. V současnosti působí jako poradce Poslaneckého klubu Pirátů pro oblast e-governmentu.

Vystudoval VŠE v Praze v hlavní specializaci Informační systémy a technologie, a několik let pracoval jako konzultant implementace systémů SAP. Vedlejší specializace Rozvojová studia ho však po absolutoriu (2006) nasměrovala do oblasti mezinárodních vztahů. Specializuje se na rozvojovou spolupráci s nejchudšími zeměmi světa a humanitární pomoc v konflikty zasažených oblastech, prevenci konfliktů skrze metody restorativní justice a udržitelný socio-ekonomický rozvoj.

Pracoval pro Organizaci spojených národů (OSN) v Mongolsku (na projektech socio-ekonomického  rozvoje), na Šalamounových ostrovech (na projektu usmíření dvou kmenů po ozbrojeném konfliktu) a v Afghánistánu (spoluřídil humanitární fond OSN). Českou republiku reprezentoval ve dvou volebních pozorovatelských misích Organizace pro bezpečnost a spolupráci v Evropě (OBSE) v Makedonii a v Moldavsku. V Sýrii pracoval jako dobrovolník během konfliktu Izraele s Libanonem (2006).

Kromě práce pro mezinárodní organizace rovněž působil v české státní správě. V České rozvojové agentuře (MZV ČR) pracoval na přípravě a realizaci projektů rozvojové spolupráce s Mongolskem a Palestinou, kam často jezdil jednat na mezivládní úrovni. Pro Generální ředitelství pro mezinárodní spolupráci a rozvoj Evropské komise (DG DEVCO) resp. Ministerstvo zahraničních věcí ČR koordinoval informační kampaň EU „Evropský rok pro rozvoj (EYD2015)“. Vedl oddělení mezinárodní spolupráce Národního ústavu pro vzdělávání (MŠMT), kde mj. řídil Národní centrum Europass financované z Generálního ředitelství pro vzdělávání a kulturu (DG EAC), či v konsorciu s British Council vyhrál tender Evropské komise na projekt transformace systému odborného vzdělávání v Libyi. Ve Fondu dalšího vzdělávání (MPSV) koordinoval vznik projektového portfolia za 1,1 mld Kč v oblasti dalšího vzdělávání v rámci Evropského sociálního fondu (Operační program Zaměstnanost). V rámci „Agendy 2030“ OSN spolupracoval s Úřadem vlády na implementaci strategického rámce udržitelného rozvoje „Česká republika 2030“. 

Vzhledem ke zkušenostem s vyjednáváním a znalosti mezikulturní komunikace a diplomatického protokolu je schopen efektivně tvořit a rozvíjet mezinárodní vztahy. Je držitelem mezinárodní certifikace v projektovém řízení PRINCE2 a vlastní bezpečnostní prověrku NBÚ pro stupeň utajení Tajné. 

Hovoří anglicky na úrovni rodilého mluvčího (studium střední školy v USA), domluví se německy a španělsky, pasivně ovládá ruštinu, a má základy francouzštiny a arabštiny.

Vychovává tři děti, které jsou hlavním důvodem, proč se angažuje na zlepšování životních podmínek v České republice.

Rád nezávisle cestuje, fotografuje a miluje trekking ve vysokých horách.
