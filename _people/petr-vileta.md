---
uid: petr.vileta
name:     Petr Vileta      		# běžně používáné jméno
fullname: Petr Vileta  		# jméno s tituly etc.
category: plzen                 		# kategorie: rp, praha, vary, hradec, jmk, senat
img: people/petr-vileta.jpg           # 165 x 220
description: člen krajského sdružení Plzeňského kraje a místního sdružení Plzeň # kratký popis, max 160 znaků
mail:
- petr.vileta@pirati.cz
mob: +420 
profiles:
#  github: https://github.com/PavelSramek
  facebook: https://www.facebook.com/petr.vileta
  twitter:
  linkedin: https://www.linkedin.com/in/petrvileta/
---

(* 6.7.1956 v Plzni, † zatím ne). Je ženatý od roku 1980, pořád s tou samou ženou, a bezdětný.

Od útlého dětství jej přitahovala technika. Všechny své hračky rozebíral, a na rozdíl od jiných dětí, pak i skládal do původního funkčního stavu. Později se jeho vztah k technice zaměřil konkrétněji na elektrotechniku. Po absolvování devítileté základní školy pak bylo samozřejmé, že vystudoval Střední průmyslovou školu elektrotechnickou v Plzni a zakončil ji maturitou.

Během základní školy se Petr projevil i jako nadaný hudební a literární talent. Již v 6. třídě hrál s dalšími dvěma spolužáky společně s učitelem hudební výchovy a v 7. třídě dostal za slohovou práci, popisující školní výlet na exkurzi do Národního divadla, dvě protichůdná ocenění. Ředitelskou důtku za obsah, který drtivě kritizoval organizaci i průběh exkurze, a jedničku s hvězdičkou za vyspělou formu a bezvadný pravopis slohové práce. Po letech se dodatečně dozvěděl, že se tehdy toto jeho dílko četlo nahlas ve sborovně a všichni se upřímně bavili, kromě ředitele.

Zájem o umění pak zesílil během studií na průmyslovce a Petr začal hrát nejprve v country skupině a později si zamiloval rock a začal hrát na elektrickou kytaru. Složil i několik písniček a chtěl studovat na konzervatoři, ovšem obor kytara byl otevírán jen jednou za dva roky a bohužel zrovna ne v ten rok, kdy odmaturoval.

Protože v tehdejší době byla všeobecná branná povinnost a všichni zdraví mladí muži museli povinně „na vojnu“, snažil se vyhnout dvouleté „zbytečné ztrátě času“ alespoň tím, že nastoupil do hutí v plzeňské Škodovce a tím získal nárok jít „na vojnu“ jen na 5 měsíců. V hutích pracoval jako pomocný dělník, později jako vazač a nakonec jeřábník.

Po absolvování pětiměsíční vojenské služby dal v hutích výpověď a nastoupil jako provozní elektrikář v Československých automobilových opravnách. Tam podal několik zlepšovacích návrhů (tzv. „malý patent“ v socialistickém Československu), z nichž převážná většina byla přijata a oceněna několika stokorunami k platu. Později opět dal výpověď a začal pracovat jako revizní technik elektro na krajském ředitelství Mototechny v Plzni.

Nástup prvních 8-bitových počítačů zaujal Petrovu pozornost. Začal se o ně zajímat, začal se učit programovat a už u toho zůstal. Požádal o přeřazení na místo technika sálového počítače a později zastával i funkci programátora a vedoucího směny. Zaujal ho i předchůdce internetu, diskuzní síť Fidonet, kde kvůli svým občas „hloupým“ dotazům dostal přezdívku „fidokomik“, kterou si sebeironicky ponechal. Po zavedení Internetu do České republiky a jeho dosažitelnosti pro obyčejné smrtelníky, se začal zajímat i o tento nový fenomén a začal se mu důkladněji věnovat.

Po převratu v roce 1989 si založil živnost na prodej a opravy počítačů a programování a podal svoji poslední výpověď ze zaměstnání. Od té doby je osoba samostatně výdělečně činná, tedy OSVČ, tedy živnostník (od výroku Jana Mládka, člena ČSSD, se též příležitostně označuje slovem parazit.)

V červenci roku 2009 vstoupil do čerstvě založené České pirátské strany, protože mu její cíle připadaly velmi sympatické. Volnost, svoboda, poctivost, to je to, co je i jeho životním krédem. V krajské organizaci Plzeňského kraje byl zvolen místopředsedou a na Celostátním fóru v Albrechticích v roce 2009 byl zvolen do kontrolní komise. Po skončení mandátu v kontrolní komisi byl v roce 2011 zvolen do republikového výboru, kde mu skončil mandát v roce 2013. V roce 2012 byl zvolen vedoucím finančního odboru. V letech 2013-2016 zastupoval Piráty v Komisi pro otevřený kraj Rady Plzeňského kraje. V roce 2014 byl opět zvolen vedoucím finančního odboru na další dvouleté období. V současné době je opět jen prostý člen strany.

Kromě své manželky, živnosti, psa a Pirátské strany se opět začal věnovat psaní a přispíval na svůj blog na Aktuálně.cz.

V krajských volbách 2016 kandidoval na druhém místě samostatné kandidátky České pirátské strany, ale Piráti získali jen 3,82% hlasů a tedy žádný mandát. Ve volbách do Poslanecké sněmovny v roce 2017 bude kandidovat v Plzeňském kraji na 6. místě kandidátky.
