---
date:         2016-09-29
category:     blog
tags:         praha
layout:       post
title:        "Hypertransparentní klub. Pražští Piráti získali cenu za otevřenost." 
img:        2016/predani-ceny-otevreno.jpg
author:       Petra Dvořáková
---

Pražský pirátský zastupitelský klub vyhrál cenu poroty v soutěži Otevřeno x Zavřeno kategorii Otevřeno. Za „unikátní a hypertransparentní“ jej považují organizátoři akce. Už po čtrnácté se letos uskutečnilo soutěžní klání Otevřeno x Zavřeno iniciativy Otevřená společnost, které hodnotí otevřenost, případně uzavřenost ve veřejné správě. Piráti v něm byli nominováni v podkategorii Přístup k informacím a ocenění získali za zveřejnění pražských městských faktur na pirátské mapě faktur, získání a publikování Metropolitního plánu a za transparentnost klubu jak v oblasti odměn a majetkových přiznání zastupitelů, tak v komunikaci s úřady.

„Unikátní hypertransparentní fungování klubu zástupců občanů, které jim zároveň slouží jako pracovní prostor a zjednodušení vlastní agendy. Odpovědnost volených zástupců je zde dovedena do dokonalosti – každý volič může sledovat výkon jejich mandátů.“ Tak hodnotí klub Pirátů v pražském zastupitelstvu organizátoři soutěže Otevřeno x Zavřeno.

> „Transparence je základním předpokladem poctivého hospodaření a zároveň i jedním z pilířů pirátského programu od samého začátku naší existence. Díky svému zvolení do pražského zastupitelstva jsme konečně získali možnost prosazovat transparenci nejen v naší straně a přes naše nekonečné příběhy žádostí o informace. Ocenění si vážíme o to víc, že nominace probíhají ze strany veřejnosti,“ okomentoval úspěch jeden z pirátských zastupitelů v hlavním městě Praha Jakub Michálek.

Do soutěže letos veřejnost přihlásila rekordních 162 subjektů. Nominace následně hodnotila odborná porota i občané na základě konkrétního činu, který měl pozitivní nebo negativní dopad otevřenost veřejné správy. Soutěž posuzuje kvalitu přístupu lidí k informacím, účast na rozhodování, svobodu projevu a dostupnost i kvalitu otevřených dat. V porotě tentokrát zasedli třeba novinář Tomáš Němeček, bývalá poslankyně a advokátka Hana Marvanová, místostarostka Černošic a držitelka ceny Bílé lilie Daniela Göttelová nebo bývalý manažer Rekonstrukce státu Jiří Boudal. Odborným garantem soutěže je spoluautor zákona o svobodě informací Oldřich Kužílek.

### Související odkazy

* [Pirátská mapa faktur](http://www.pirati10.cz/mapa-faktur/)
* [Web soutěže](http://oz.otevrenaspolecnost.cz/)

### Kontakt

* [Mgr. et Mgr. Jakub Michálek](https://www.pirati.cz/lide/jakub_michalek), [jakub.michalek@pirati.cz](mailto:jakub.michalek@pirati.cz), 775 978 550, pražský zastupitel a předseda pražských Pirátů
* [Mikuláš Ferjenčík](https://www.pirati.cz/lide/mikulas_ferjencik), [mikulas.ferjencik@pirati.cz](mailto:mikulas.ferjencik@pirati.cz), 737 943 770, vedoucí mediálního odboru
