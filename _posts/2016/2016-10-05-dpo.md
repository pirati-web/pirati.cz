---
date:         2016-10-05
category:     blog
tags:         Olomouc
layout:       post
title:        "Představenstvo Dopravního podniku Olomouc chce vyhodit pirátského zástupce za zveřejňování zápisů z jeho jednání." 
img:        2016/kuba-tramvaj.jpg
author:       Věra Marušiaková
---

Zástupci Pirátů Jakubovi Nepejchalovi v představenstvu Dopravního podniku města Olomouce, který zde zastupuje zájmy občanů města, hrozí vyhazov. Důvodem je zveřejňování zápisů ze zasedání představenstva. Tuto praxi zavedl Nepejchal od svého jmenování do funkce po komunálních volbách v roce 2014. Na návrh svého předsedy Jiřího Kropáče (ČSSD) podalo představenstvo této městské firmy návrh Radě města Olomouce na odvolání Nepejchala z funkce. Česká pirátská strana trvá na stanovisku, že informace jsou zveřejňovány v souladu se zákonem, že na ně mají občané právo a že návrh na odvolání jejího člena je nesmyslný.

Zápisy ze zasedání představenstva jsou od samotného nástupu Piráta Jakuba Nepejchala do funkce veřejně dostupné na Fóru Pirátské strany. Ačkoliv je zveřejňování zápisů ze zasedání představenstva sporné, podle Oldřicha Kužílka, poradce pro otevřenost veřejné správy, v tomto případě převažuje právo občanů na informování.

> „Každý zápis jsem před jeho vystavením na Internetu pečlivě prošel a zkontroloval, jestli neobsahuje osobní údaje nebo obchodní tajemství. Nikdy jsem nic takového nenašel. Nařknutí z porušení zákona odmítám. Zveřejňování zápisů z představenstva je možná na hraně, ale my Piráti posouváme hranice k větší transparentnosti. A to i za cenu perzekuce a nelibosti ostatních. Návrh na své odvolání z funkce v představenstvu Dopravního podniku města Olomouc odmítám a považuji jej za účelový,“ říká Jakub Nepejchal, olomoucký Pirát.

Po komunálních volbách 2014 odsadili Piráti v koalici se zelenými a nezávislými kandidáty místa v představenstvech Dopravního podniku a společnosti Flora. Dění v Dopravním podniku města Olomouce přímo ovlivňuje každodenní životy nejen olomouckých občanů, ale také turistů. Proto by měli mít možnost sledovat a kontrolovat, co se uvnitř této městské firmy děje. Právo na informování veřejnosti by mělo mít přednost, pokud jsou chráněny osobní informace a není ohroženo obchodní tajemství. Přesně to Piráti prosazují ve své každodenní praxi všude, kde zastávají veřejné funkce.

> „Jednání představenstva nás nijak nepřekvapuje,“ komentuje vývoj v Olomouci předseda Pirátů Ivan Bartoš a pokračuje: „Podobným způsobem „zlikvidovala“ v Praze primátorka Adriana Krnáčová (ANO) pirátského zastupitele Jakuba Michálka v komisi pro ICT. Všechny strany se před volbami chlubí, jak jim záleží na transparentnosti. Kromě Pirátů to ale prakticky vždy bývá podvod na voliče. Jakmile začneme onu transparentnost jako Piráti realizovat, jsme odstaveni. Podle hesla: Kapři si rybník sami nevypustí.“

### Související odkazy

* [Zápisy ze zasedání představenstva Dopravního podniku města Olomouc](https://forum.pirati.cz/olomouc-f710/zapisy-z-jednani-predstavenstva-dpmo-t31968.html)
* [Právní názor Oldřicha Kužílka](http://poradna.otevrenaspolecnost.cz/pravo-na-informace/zapisy-z-predstavenstva-mestske-a-s-4729)

### Kontakty

* [Mikuláš Ferjenčík](https://www.pirati.cz/lide/mikulas_ferjencik), [mikulas.ferjencik@pirati.cz](mailto:mikulas.ferjencik@pirati.cz), šéf mediálního odboru Pirátů, 737 943 770
* [Jakub Nepejchal](https://www.pirati.cz/lide/jakub_nepejchal), [jakub.nepejchal@pirati.cz](mailto:jakub.nepejchal@pirati.cz), 778 711 166, vedoucí personálního odboru Pirátů


