---
date:         2016-10-29
category:     blog
tags:         Island
layout:       post
title:        "Island dnes volí poslance, Piráti mohou zvítězit." 
img:        2016/bj2.jpg
author:       Petr Dvořáková
---

Na Islandu 29. října probíhají parlamentní volby, které pro mezinárodní pirátské hnutí znamenají zásadní přelom. V posledních průzkumech se totiž Piráti s 20 % podpory přetahují o prvenství s vládní Stranou nezávislosti. Piráti mají ve stávajícím parlamentu tři poslance. Jejich podpora pak zásadně stoupla po aféře Panama Papers, v níž byl zapleten i islandský premiér. Znechucení netransparentním zkostnatělým systémem Islanďany přesvědčilo dát změně šanci. Definitivně rozhodnuto bude ve 23:00 našeho času, kdy se zavřou poslední volební místnosti.

> „Nejde jenom o budoucnost Islandu. Stále se najdou lidé, kteří Piráty už kvůli jménu vnímají jen jako rebely. Islandští Piráti teď můžou ukázat, že naše politika funguje, že sebou Piráti skutečně nesou pozitivní změnu – a může tak nastartovat řetězovou reakci po celé Evropě,“ potvrzuje zásadní význam dnešních voleb předseda českých Pirátů Ivan Bartoš.

Na druhém místě se v průzkumech umisťuje Strana nezávislosti, která již zemi vládla mnoho let a kvůli jejímuž jednání zemi silně zasáhla finanční krize v roce 2008. Dnešek je tak bez nadsázky soubojem zástupců starých (ne)pořádků s novou progresivní stranou odhodlanou systém změnit. Pirátská strana vznikla na Islandu v roce 2012.

Čeští Piráti se svými islandskými protějšky zůstávají ve spojení. Birgitta Jónsdóttir, která vede islandské Piráty do voleb, v lednu 2015 na pozvání centra DOX navštívila Prahu, kde přednášela o svobodě médií a diskutovala o ústavě. Birgittinu přednášku o svobodě médií organizovala Česká pirátská strana. S islandskými Piráty jsme se setkali i v srpnu 2016 na konferenci Pirate Parties International v Berlíně. Islandští Piráti s těmi českými sdílí základní programová východiska, požadují svobodný Internet, snaží se umožnit lidem, aby se mohli zapojit do rozhodování o svých životech, a vymezují se proti starým strukturám, které ovládají politickou i ekonomickou sféru v jejich zemi.

### Rozhovory s Birgittou Jónsdóttir v češtině

* [Literární noviny](http://www.literarky.cz/politika/rozhovory/19316-birgitta-jonsdottirova-ekame-na-dali-krizi)
* [Lidové noviny](http://ceskapozice.lidovky.cz/sefka-islandskych-piratu-nas-politicky-system-je-v-troskach-prc-/tema.aspx?c=A150423_175336_pozice-tema_lube)
* [Nový prostor](http://www.novyprostor.cz/clanky/416/jsem-informacni-viking.html%7F)

### Související odkazy

* [Průběžné výsledky](http://icelandmonitor.mbl.is/elections2016/)
* [Přednáška Birgitty Jónsdóttir o svobodě médií pro české Piráty](https://www.youtube.com/watch?v=VdKRVMk3LvE)
* [Birgitta Jónsdóttir na debatě o ústavě v centru DOX](https://vimeo.com/117789813)
* [Článek o islandských Pirátech](http://www.piratskelisty.cz/clanek-1588-pirati-se-chystaji-zmenit-island-a-svet)
* [Předvolební článek na Guardianu](https://www.theguardian.com/world/2016/oct/29/iceland-election-polling-day-arrives-with-pirate-party-looking-for-gains%7F)

### Kontakty

* [PhDr. Ivan Bartoš, Ph.D.](https://www.pirati.cz/lide/ivan_bartos), [ivan.bartos@pirati.cz](mailto:ivan.bartos@pirati.cz), předseda Pirátů, 603 415 378
* [Mikuláš Ferjenčík](https://www.pirati.cz/lide/mikulas_ferjencik), [mikulas.ferjencik@pirati.cz](mailto:mikulas.ferjencik@pirati.cz), šéf mediálního odboru, 737 943 770
