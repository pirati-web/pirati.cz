---
date:         2016-10-30
category:     blog
tags:         Island
layout:       post
title:        "Pirátská strana ve volbách na Islandu skončila třetí a má šanci usednout ve vládě." 
img:        2016/birgitta.jpg
author:       Petr Dvořáková
---

V islandských parlamentních volbách se Piráti umístili se ziskem 14,5 % na třetím místě. Jedná se o světově největší úspěch Pirátské strany v parlamentních volbách, oproti těm posledním podpora Pirátů stoupla z 5,1 % na trojnásobek a v parlamentu si tak vybojovali 10 křesel. Vzhledem k vysoké podpoře tamních Pirátů v předvolebních průzkumech, která se krátce před volbami pohybovala okolo 20 %, se přesto jedná o lehké zklamání.

> „Pro Českou pirátskou stranu je výsledek voleb na Islandu dalším cenným ponaučením. I když emoce okolo dílčích a zcela závažných kauz typu Panama Papers dokáží rozhoupat veřejné mínění až ke 40procentní podpoře pro Piráty, chleba se láme skutečně až ve volební místnosti. Volební průzkumy, byť realizované těsně před volbami, nejsou ve finále příliš ilustrující. Lidé musí být přesvědčeni o cílech Pirátů a hlavně o jejich schopnostech tyto cíle realizovat. Zcela zásadní je dle mého názoru neustálá komunikace s voličem. Aby věděl, že jeho hlas pro Piráty není prvoplánově protestním hlasem, ale rozhodnutím pro zásadní systémovou revizi směrem k lepší demokratické společnosti, která s jeho hlasem počítá hlavně po volbách, při výkonu politiky a realizaci programu. Pak se tato trvalá podpora promítne i ve skutečný odevzdaný hlas ve volební místnosti,“ komentuje výsledek voleb předseda českých Pirátů Ivan Bartoš.

Volby vyhrála s 29 %, čili 21 mandáty vládní Strana nezávislosti, s níž se Piráti v průzkumech přetahovali o prvenství. Druhé skončilo s 15,9 % Levicově-zelené hnutí, které v parlamentu získalo stejně jako Piráti 10 křesel. Piráti se stále mohou stát součástí nové vládní koalice. Pokroková strana, vládní partner Strany nezávislosti, totiž ztratila více než polovinu svých voličů a získala pouze 11,5 %. Dohromady tedy má stávající koalice jen 29 poslanců, k většině jich však potřebuje minimálně 32. Piráti ještě před volbami uzavřeli dohodu s třemi opozičními stranami, s nimiž mají nyní dohromady 27 poslanců. O podobě vlády tak rozhodne nové hnutí Obroda, které s 10,5 % získalo 7 mandátů. Celková volební účast na Islandu byla 79 %.

> „Voliče nelze rozškatulkovat, podle jednoduchého vzorce, protože volbu vítězné Strany nezávislosti lze dle mého názoru jen stěží označit za pragmatickou, vzhledem k její historii a souvisejícím kauzám. Za českou Pirátskou stranu našim islandským kolegům gratuluji a přeji hodně sil do povolebního vyjednávání. Šance na koalici nad rámec původních partnerů tu existují. Účast Pirátů ve vládě nejen na Islandu je žádoucí, protože přináší možnosti realizace pirátské otevřené politiky a programových bodů v míře, v níž lze její dopady prakticky okamžitě ukázat. Dobrý vítr do plachet islandským Pirátar!“ Dodává k výsledkům Bartoš.

### Rozhovory s Birgittou Jónsdóttir v češtině

* [Literární noviny](http://www.literarky.cz/politika/rozhovory/19316-birgitta-jonsdottirova-ekame-na-dali-krizi)
* [Lidové noviny](http://ceskapozice.lidovky.cz/sefka-islandskych-piratu-nas-politicky-system-je-v-troskach-prc-/tema.aspx?c=A150423_175336_pozice-tema_lube)
* [Nový prostor](http://www.novyprostor.cz/clanky/416/jsem-informacni-viking.html%7F)

### Související odkazy

* [Výsledky](http://icelandmonitor.mbl.is/elections2016/)
* [Island dnes volí poslance, Piráti mohou zvítězit](https://www.pirati.cz/tiskove-zpravy/island_dnes_voli_poslance_pirati_mohou_zvitezit)
* [Článek o islandských Pirátech](http://www.piratskelisty.cz/clanek-1588-pirati-se-chystaji-zmenit-island-a-svet)

### Kontakty

* [PhDr. Ivan Bartoš, Ph.D.](https://www.pirati.cz/lide/ivan_bartos), [ivan.bartos@pirati.cz](mailto:ivan.bartos@pirati.cz), předseda Pirátů, 603 415 378
* [Mikuláš Ferjenčík](https://www.pirati.cz/lide/mikulas_ferjencik), [mikulas.ferjencik@pirati.cz](mailto:mikulas.ferjencik@pirati.cz), šéf mediálního odboru, 737 943 770
