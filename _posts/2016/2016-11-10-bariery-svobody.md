---
date:         2016-11-10
category:     blog
tags:         akce
layout:       post
title:        "Piráti a Česká asociace paraplegiků - CZEPA: Bariéry svobody - netradiční oslava svátku 17. listopadu."
image:        /assets/img/articles/2016/bariery-svobody.jpg
author:       Věra Marušiaková
---

Piráti a Česká asociace paraplegiků - CZEPA letos oslaví Den boje za svobodu a demokracii netradičně. Na sváteční odpoledne 17. listopadu chystají společnou akci s názvem Bariéry svobody. V 15 hodin se ve Hvězdném bazaru, Jungmannova 7 v Praze 1 sejdou předseda Pirátské strany Ivan Bartoš s ředitelkou CZEPA Alenou Jančíkovou aby spolu s dalšími zúčastněnými diskutovali na téma, jak se 27 let od sametové revoluce změnil život a podmínky hendikepovaných spoluobčanů. Vedle tématických přednášek a diskuzí bude ve Hvězdném bazaru a v sousední kavárně Headshot Coffee připravený zajímavý doprovodný program. Akce je volně přístupná, nalévat se bude svařák zdarma.

Smyslem akce je připomenout, že mezi námi žije víc než 8 000 vozíčkářů s poraněním míchy, kterým se v jediné vteřině dramaticky změnil celý život. Jak se vyrovnávají s touto změnou a jak se jim žije s hendikepem? Společně budeme hledat odpovědi také na další otázky: Je vzdělání plně dostupné i pro hendikepované studenty a jaké mají perspektivy? Na jaké limity naráží naši hendikepovaní spoluobčané při uplatňování politických práv a nakolik by přivítali možnost online voleb? Dá se v našem veřejném prostoru hovořit o svobodě pohybu, jaký je celkový stav bezbariérových řešení v ČR? Jaká je naše “®evoluce“, tedy jaké zákony bychom měli prosadit, aby se situace vozíčkářů v ČR zlepšila? Jakým specifickým bariérám čelí ženy na vozíku? Zájemci si budou moci na vlastní kůži vyzkoušet, jaké je to pohybovat se na vozíku a zhlédnout dokumenty o tom, že svoboda pohybu nezná hranic ani u hendikepovaných lidí.

> „Svátek 17. listopadu lze oslavit různě. Tomu odpovídá i rozmanitost a tématické zaměření různých demonstrací, které se v řadě měst tento den pořádají. Člověk unášený vzletnými ideály nebo zaplavený patosem někdy zapomíná, že svoboda je velmi subjektivní pocit každého z nás. Jsem rád, že si v rámci státního svátku můžeme připomenout a zamyslet se spolu s Piráty a přáteli z CZEPA nad tím, že podmínky a šance naplňovat své představy svobody nemáme všichni stejné. Že něco, co nám může přijít samozřejmé, pro jiného takové být nemusí. Všechny, kteří vědí, že i svoboda může mít bariéry, rádi uvítáme na tomto společném happeningu. Může to být třeba první krok k tomu, některé z těchto bariér konečně zbořit.“ Říká Ivan Bartoš, předseda Pirátů.

> „Díky pádu komunistického režimu nemusí lidé s postižením žít v ústavech a mohou mít děti. To bez debat. Bohužel, co se však nezměnilo, je postoj společnosti, veřejnosti i úředníků. V roce 1994 byl v ČR schválen zákon o bezbariérovosti a stává se, že se tento zákon obchází, nebo dokonce nedodržuje a architektonické bariéry jsou tak na každém rohu. Přitom veřejný prostor například v USA, kde byl stejný zákon schválen pouze o dva roky dříve, je v současnosti téměř bezbariérový.“ Srovnává Alena Jančíková, ředitelka CZEPA, život vozíčkářů dříve a nyní a dodává: „Stále se také setkáváme s nerovnocenným přístupem veřejnosti. Často nás lidé podceňují, chovají se k nám jako k malým dětem, nebo nám naopak závidí sociální podporu.“

[Hvězdný bazar](http://www.hvezdnybazar.cz/) pomáhá lidem po úraze postavit se na vlastní nohy. Jako ze svých projektů na podporu vozíčkářů jej provozuje Česká asociace paraplegiků - CZEPA. Pracovní místa v tomto charitativním obchodě jsou určena zejména pro mladé lidi s hendikepem, kteří v důsledku úrazu nedostudovali, nemůžou dělat svou původní práci nebo jim chybí pracovní zkušenosti. Hvězdný bazar nabízí stylové kvalitní oblečení a doplňky z druhé ruky od všech, kdo chtějí pomoci. Mezi dárci je řada známých osobností. Shromažďujeme různé unikátní předměty, sportovní potřeby, umělecká díla i filmové rekvizity od herců, filmařů, divadelníků, výtvarníků, designérů, módních návrhářů či sportovců. Navrhujeme také věci s vlastním originálním designem, například trička, tašky nebo různé módní kousky. Veškerý výtěžek z prodeje zboží využívá CZEPA na financování svých projektů.

[Česká asociace paraplegiků - CZEPA](http://www.czepa.cz/) podporuje a provází vozíčkáře od nejtěžšího období krátce po poškození míchy (úrazem páteře nebo nemocí) i během jejich dalšího života. Organizace podporuje a hájí zájmy vozíčkářů po poškození míchy, usiluje o vytvoření podmínek pro jejich plnohodnotný život a pro integraci do většinové společnosti.

### Souvisejíci odkazy

* [Pozvánka na akci na Facebooku](https://www.facebook.com/events/1831053750472622/)
* [Hvězdný bazar](http://www.hvezdnybazar.cz/)
* [Česká asociace paraplegiků - CZEPA](http://www.czepa.cz/)
* [Facebook kavárny Headshot Coffee](https://www.facebook.com/headshotcz/?fref=ts/)
* [Festival svobody - program oslav 17. listopadu 2016](http://www.festivalsvobody.cz/program//?fref=ts/)

### Kontakty

* [PhDr. Ivan Bartoš, Ph.D.](https://www.pirati.cz/lide/ivan_bartos), [ivan.bartos@pirati.cz](mailto:ivan.bartos@pirati.cz), 603 415 378, předseda Pirátů
* Alena Jančíková, jancikova@czepa.cz, 608 124 252, ředitelka České asociace paraplegiků - CZEPA
