---
date:         2016-11-25
category:     blog
tags:         piráti
layout:       post
title:        "Konec spekulacím: Do sněmovních voleb jdou Piráti samostatně." 
img:        2016/do-voleb-samostatne.jpg
author:       Věra Marušiaková
---

O křesla v Poslanecké sněmovně se Česká pirátská strana bude ucházet samostatně. Definitivně o tom rozhodl Republikový výbor strany a potvrdil tak výsledky původní členské ankety i doporučení republikového předsednictva. Naše podpora stoupá s každými volbami a jsme přesvědčení, že ve volbách do Poslanecké sněmovny uspějeme i bez spolupráce s jinou celorepublikovou stranou. To potvrzují i poslední průzkumy, které Pirátům přisuzují preference blížící se 5 %.

>„Piráti jsou v současnosti hlavní liberální silou v české politice. Otevřenost, účelné nakládání s penězi a zapojení občanů do rozhodování nejen prosazujeme, ale zároveň i praktikujeme jako žádná jiná strana. Svou činností dokazujeme, že to myslíme vážně a naše práce v Praze, Brně nebo v Mariánských Lázních přináší konkrétní výsledky. Vyzýváme proto všechny svobodomyslné lidi a protikorupční bojovníky, aby se ucházeli o místa na pirátských kandidátkách, které jsou otevřené i nezávislým kandidátům a zástupcům lokálních stran a hnutí,“ říká místopředseda Pirátů Martin Šmída.

V celostátních tématech se programové cíle liší od cílů jiných stran a Piráti nechtějí přistupovat na kompromisy. Zvláště obtížné je potom hledat partnery, kteří prosazované principy aplikují i sami na sobě, což Piráti dlouhodobě dělají. Zveřejňujeme kompletní účetnictví Pirátské strany na webu, vedeme veřejný registr schůzek s lobbisty, nebo přijímáme zaměstnance pouze přes otevřená výběrová řízení. Navíc platný volební zákon výrazně penalizuje předvolební koalice.

>„Rozhodnutí členů i republikového výboru jít do voleb samostatně osobně vítám. Těším se, že na našich kandidátkách objeví řada zajímavých lidí, kteří jsou občansky i politicky aktivní, třeba i v rámci regionálních politických subjektů nebo subjektů, které samostatné kandidátky stavět nebudou,“ komentuje strategii Pirátů předseda Ivan Bartoš. „Zároveň bych chtěl vyvrátit mediální zkratky, se kterými se dnes a denně setkávám. Politické strany se mezi sebou pochopitelně baví. Byly nám předloženy různé nabídky a jistě nám ještě další předloženy budou. O všech těchto jednáních ale Piráti poctivě pořizují zápisy do svého registru lobbistických kontaktů, který je veřejný. Tam si může kdokoliv historicky dohledat záznam z jakékoliv v minulosti uskutečněné schůzky,“ dodává.

### Související odkazy 

* [Rozhodnutí republikového výboru Pirátské strany](https://forum.pirati.cz/hlasovani-republikoveho-vyboru-f578/rv-58-2016-rozhodnuti-o-samostatne-kandidatce-r-h-1-k-t35380.html#p478181)
* [Registr lobbistických kontaktů Pirátů](https://forum.pirati.cz/oznameni-f595/evidence-lobbistickych-kontaktu-t13315.html)

### Kontakty

* [PhDr. Ivan Bartoš, Ph.D.](https://www.pirati.cz/lide/ivan_bartos), [ivan.bartos@pirati.cz](mailto:ivan.bartos@pirati.cz), předseda Pirátů, 603 415 378
* [Ing. et Ing. Martin Šmída](https://www.pirati.cz/lide/martin_smida), [martin.smida@pirati.cz](mailto:martin.smida@pirati.cz), místopředseda Pirátů, 721 661 311
* [Mikuláš Ferjenčík](https://www.pirati.cz/lide/mikulas_ferjencik), [mikulas.ferjencik@pirati.cz](mailto:mikulas.ferjencik@pirati.cz), vedoucí mediálního odboru Pirátů, 737 943 770
