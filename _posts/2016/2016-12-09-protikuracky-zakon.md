---
title: "Protikuřácký zákon: Racionální regulace kouření místo absolutních zákazů"
author: Věra Marušiaková
tags: stanovisko
date: 2016-12-09
image: /assets/img/articles/2016/popelnicek.jpg
category:     blog
layout:       post
---

Dnes byl v Poslanecké sněmovně schválen protikuřácký zákon. Od května 2017 má platit absolutní zákaz kouření v restauracích a nebude možné zřizovat ani kuřárny. Zákon nyní směřuje do Senátu. U kouření, stejně jako u jiných návykových látek, Piráti prosazují cestu informovanosti a racionální regulace. Piráti podporují omezení negativních dopadů pasivního kouření, avšak nikoliv v rovině absolutních zákazů.

Pirátská strana je postavena na myšlenkách informovanosti a svobody, kdy stát zbytečně nezasahuje do života jednotlivců. Tuto svobodu musí ale také doplňovat odpovědnost každého člověka, aby nezasahoval do svobody jiných lidí. Neobtěžovat nekuřácké okolí kouřením, a to zejména při jídle, patří k dobrým mravům. Otázka je, jestli k tomu potřebujeme zákon. Pokud ano, nemělo by jít o absolutní paušální zákaz, ale o cílenou snahu řešit legitimní zájem zákazníků a zaměstnanců na ochraně jejich zdraví.

Proto Piráti prosazují rozumnou regulaci kouření, která dopadne stejnoměrně na všechny oblasti soukromého podnikání, nikoliv pouze na pohostinství:

* Kuřácké prostory v provozovnách by měly být u vstupu jednoznačně označeny a měly by splňovat jasně definované normy na odvětrávání a stavební oddělení. Na základě jejich označení má zákazník možnost učinit informované rozhodnutí o vstupu do takovýchto prostor. Všechny ostatní prostory musí být nekuřácké.
* Pokud většina občanů požaduje zákaz kouření v restauracích, neznamená to ještě důvod zakazovat řádně označené a reálně stavebně oddělené kuřárny bez obsluhy ve stávajících provozovnách, které nijak neomezují práva nekuřáků ani zaměstnanců.
* Není důvod zakazovat vodní dýmky v čajovnách, jejichž likvidaci ani nikdo nepožaduje.
* Z důvodu ochrany zaměstnanců není nutné vnucovat nekuřácký režim podnikům, kde obsluhuje pouze jejich majitel bez zaměstnanců.
* Zákaz elektronických cigaret ze zdravotních důvodů nedává smysl vzhledem k absenci vědeckých důkazů o škodlivosti dýmu z elektronických cigaret pro jeho pasivní kuřáky.

Piráti jsou si vědomi faktu, že extrémní plošný zákaz s okamžitou účinností by mohl zejména u menších provozovatelů způsobit jejich závažné osobní finanční problémy. Doba platnosti nové legislativy by proto měla být odpovídajícím způsobem naplánována s dostatečnou lhůtou na přípravu pro soukromé podnikatele. Piráti však jednoznačně odmítají, aby diskuzi o společenských normách ovlivňovaly korporace typu tabákových firem. Jedna tabáková firma darovala hnutí ANO půl milionu korun poté, co pohřbilo předchozí [návrh zákona](https://zpravy.aktualne.cz/domaci/dva-dny-po-fiasku-s-protikurackym-zakonem-prislo-na-ucet-ano/r~8036973c28a611e6888a0025900fea04/).

### Kontakt

* [Mikuláš Ferjenčík](https://www.pirati.cz/lide/mikulas_ferjencik), [mikulas.ferjencik@pirati.cz](mailto:mikulas.ferjencik@pirati.cz), pražský zastupitel a šéf mediálního odboru, 737 943 770
