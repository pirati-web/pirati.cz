---
date:         2016-12-15
category:     blog
tags:         cenzura
layout:       post
title:        "Ministerstvo financí stále neřeklo, jakým způsobem přistoupí k cenzurním paragrafům loterijního zákona" 
img:        2016/censored.jpg
author:       Věra Marušiaková
---

Před půl rokem Ministerstvo financí ČR protlačilo přes všechny vrstvy parlamentu velmi spornou novelu zákona o hazardu. Jeho obsahem je bezprecedentní zásah do svobodného šíření informací - cenzura. Ministerským úředníkům dává špatný zákon možnost bez soudu nařídit blokaci online stránek, které vyhodnotí jako nelegální hazard, včetně stránek, které na ně odkazují. Navíc zákon přenáší zodpovědnost za realizaci blokování na poskytovatele internetového připojení a služeb. Splnění této povinnosti však nelze dostát v její absolutní rovině, pokud poskytovatelé nezainvestují miliony do vybavení. Má tyto peníze třeba lokální poskytovatel-podnikatel nebo třeba obec, která poskytuje připojení svým obyvatelům?

Účinnost zákona se blíží a ministerstvo stále nemá odpověď ani pro poskytovatele, ani pro uživatele. Do nového roku tedy vkročí tisíce firem v právní nejistotě a lidé s výhledem na možné zdražení internetu. Internetu, který bude zase o něco méně svobodný a o kterém bude rozhodovat nekompetentní úředník Ministerstva financí. Ústavní soud se ještě k zákonu nevyjádřil.

> „Doufali jsme v rychlejší reakci Ústavního soudu v této věci. Paragrafy nejen že zavádí cenzuru ve významu svobodného šíření informace, a jsou tak dle našeho názoru v rozporu s ústavou, ale naráží na další zákonné a technické limity a hlavně finanční dopady. Pokud se dnes poskytovatelé pokusí zákonu vyhovět, a následně Ústavní soud paragrafy 82 a 84 zruší, milionové investice do technologií mohou poskytovatelé vymáhat zpět. V případných arbitrážích či refundacích pak zaplatíme ignoraci ministerstva my všichni z našich daní,“ komentuje dopady zákona a aktivitu Ústavního soudu v kauze předseda Pirátů Ivan Bartoš.

Na pracovní skupině pořádané ČVUT 8. 12. ministerstvo vágně ujišťovalo poskytovatele, že požadavky na blokaci od 1. 1. 2017 padat nezačnou. Nejdříve prý na přelomu března a dubna. Toto vyjádření svědčí o naprosté nekompetentnosti v oblasti Internetových služeb a technické realizaci laicky připraveného zákona. Piráti, SPIR, iniciativa „Přichází cenzor“ i zástupci největších operátorů s ministrem Babišem technické i legislativní problémy diskutovali. Ten na odborné připomínky, které možná dosti alibisticky vyslechl, věcně nereagoval.

>  „Úderem nového roku má zákon začít papírově fungovat. Konzultoval jsem vývoj situace s ústavním právníkem Markem Antošem, který za SPIR koordinoval výběr zastupující advokátní kanceláře i podání žádosti na zrušení cenzurních paragrafů k Ústavnímu soudu. Pan Antoš mi potvrdil, že původní termín rozhodnutí soud do konce roku 2016 nestihne. Podobně jako v jiných případech tak ministerstvo, v tomto případě konkrétně Andrej Babiš, znovu poslal tisíce podnikatelů i firem do právní nejistoty, která má bohužel i vzhledem k diletantské definici v zákoně dopady nejen legální, ale zejména provozní a finanční“ upozorňuje předseda Bartoš, který o tomto tématu s ministrem opakovaně jednal a podílel se se senátory a odborníky na přípravě ústavní stížnosti.


### Související odkazy

* [Ministr Babiš na debatě s Piráty i právníkem Antošem](https://www.pirati.cz/lib/exe/fetch.php?hash=1dcfa9&media=http%3A%2F%2Fwww.blesk.cz%2Fclanek%2Fzpravy-politika%2F392199%2Fzapal-plic-vylecil-pres-obed-babis-ve-snemovne-chybel-mezi-studenty-vyrazil.html)
* [Stránka iniciativy Přichází cenzor](https://www.prichazicenzor.cz/)
* [Podání stížnosti k Ústavnímu soudu s návrhem zrušit paragrafy](http://www.lupa.cz/clanky/blokovani-webu-miri-k-ustavnimu-soudu-stiznost-podepsalo-21-senatoru/)
* [Zákon o hazardu znamená likvidaci menších poskytovatelů připojení](https://www.novinky.cz/internet-a-pc/400265-zakon-o-hazardu-znamena-likvidaci-mensich-poskytovatelu-pripojeni-varuje-sef-piratu.html)

### Kontakt

* [PhDr. Ivan Bartoš, Ph.D.](https://www.pirati.cz/lide/ivan_bartos), [ivan.bartos@pirati.cz](mailto:ivan.bartos@pirati.cz), předseda Pirátů, 603 415 378
