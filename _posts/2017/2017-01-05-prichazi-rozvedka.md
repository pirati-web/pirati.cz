---
date:         2017-01-05
category:     blog
tags:         šmírování
layout:       post
title:        "Novela zákona o Vojenském zpravodajství: Piráti se připojují k iniciativě Přichází rozvědka"
image:        /assets/img/articles/2016/prichazi-rozvedka.jpg
author:       Věra Marušiaková
---

Pirátská strana se připojuje k iniciativě Přichází rozvědka, aby poukázala na další neúměrný růst pravomocí Vojenského zpravodajství ve vztahu k občanům této země. Nesouhlasí se zněním novely zákona o Vojenském zpravodajství, kterou projednává Poslanecká sněmovna, a která má údajně chránit internetovou bezpečnost. Ve skutečnosti nový zákon dovolí zpravodajcům ještě více sledovat a aktivně zasahovat do provozu Internetu, většinou bez přechozího souhlasu soudu. Otevřená iniciativa s názvem Přichází rozvědka spojuje subjekty podporující svobodný internet v České republice. Vznikla jako hlavní aktivita platformy IT odborníků DBAS (Digitální bezpečnost a soukromí) a do dnešního dne sdružuje sedm členů včetně Pirátů.

Součástí iniciativy je Výzva Orwellův zákon k veřejné debatě a následné změně projednávané novely zákona tak, aby na jedné straně splnila účel obrany kyberprostoru ČR a zároveň také nenarušovala soukromí, práva a svobody občanů ČR.

> „Technologie, kterou už dnes rozvědka pololegálně běžně používá, umožňuje v rámci sledování zaměřit se na konkrétní osobu. Aktivní prvky v síti, které agregují komunikaci prostě, totiž sčítají každý jeden komunikační balíček. Neznaje kontext, Pan Chalupa (ANO) to v našem rozhlasovém duelu potvrdil, že toto se děje dokonce až do úrovně vyhledávání klíčových slov v komunikaci lidí. Navíc, a to je v zákonu dokonce explicitně zdůrazněno, novela umožní rozvědce měnit provoz na síti. Představte si tedy, že do vašeho počítače může někdo podstrčit jakýkoliv „důkaz nebo kompromitující materiál. Je to extrémní případ? Uvědomme si, kolikrát již v ČR došlo ke zneužití tajných informací, jejích úniků na veřejnost či manipulace s fakty a důkazy.“ Komentuje novelu zákona o Vojenském zpravodajství předseda Pirátů Ivan Bartoš.

> „Doufám, že podpora této iniciativy bude masivní a podaří se nám spolu se všemi, kterým vadí zásahy státního aparátu do soukromí všech občanů, zvrátit doposud hladké projednávání tohoto dalšího šmírovacího zákona. Pokud se nám nepodaří zákon zastavit tím, že Sněmovna schválí některý z pozměňovacích návrhů řešících nejpalčivější problémy, je tu stále možnost, že zákon nemusí projít Senátem. Bude to dlouhý boj. Jsme ale připraveni problematickou novelu řešit i u Ústavního soudu, podobně jako v případě Internetové cenzury v loterijním zákoně Andreje Babiše.“ Dodává Bartoš.

Česká pirátská strana programově dlouhodobě prosazuje svobodný přístup jednotlivců k informacím, svobodu slova a vyjadřování i maximální zapojení veřejnosti do rozhodování. Zároveň bojuje proti zneužívání zákonů k omezování svobody a potlačování lidských práv. Připojení k iniciativě Přichází rozvědka schválilo republikové předsednictvo strany.

### Související odkazy

* [Iniciativa Přichází rozvědka](https://prichazi.rozvedka.cz/)
* [Další pokus o omezování soukromí občanů: Zpravodajci chtějí pravomoc neomezeně sledovat internetový provoz - bez povolení soudu](https://www.pirati.cz/tiskove-zpravy/dalsi_pokus_o_omezovani_soukromi_obcanu_zpravodajci_chteji_pravomoc_neomezene_sledovat_internetovy_provoz_-_bez_povoleni_soudu)
* [Novela zákona o Vojenském zpravodajství ohrožuje bezpečnost českého Internetu](https://www.pirati.cz/tiskove-zpravy/novela_zakona_o_vojenskem_zpravodajstvi_ohrozuje_bezpecnost_ceskeho_internetu)
* [Novela zákona o Vojenském zpravodajství](https://apps.odok.cz/veklep-detail?pid=ALBSA9LJNBUU)
* [Rozbor novely zákona o Vojenském zpravodajství](http://m.zive.cz/vojenska-rozvedka-se-promeni-v-nsa-bude-nas-moci-vsechny-sledovat-prinasime-detailni-rozbor-novely-zakona/a-185234)
* [Šmírování jako za totáče. Bartoš (Piráti) vs. Chalupa (ANO)](https://www.youtube.com/watch?v=MN1dOp_7Ek8)
* [Připojte se k Výzvě Orwellův zákon](http://www.petice24.com/orwelluv_zakon)
* [Babišův zákon o cenzuře Internetu míří k Ústavnímu soudu](https://www.pirati.cz/tiskove-zpravy/pirati_splnili_slib_-_babisuv_zakon_o_cenzure_internetu_miri_k_ustavnimu_soudu)

### Kontakty

* [PhDr. Ivan Bartoš, Ph.D.](https://www.pirati.cz/lide/ivan_bartos), [ivan.bartos@pirati.cz](mailto:ivan.bartos@pirati.cz), předseda Pirátů, 603 415 378
* [Mikuláš Ferjenčík](https://www.pirati.cz/lide/mikulas_ferjencik), [mikulas.ferjencik@pirati.cz](mailto:mikulas.ferjencik@pirati.cz), šéf mediálního odboru Pirátů, 737 943 770
