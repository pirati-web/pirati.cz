---
date:         2017-01-17
category:     blog
tags:         piráti kampaň
layout:       post
title:        "První lídr do parlamentních voleb 2017: Piráty povede Ivan Bartoš."
image:        /assets/img/articles/2017/ivan-senat.jpg
author:       Věra Marušiaková
---

Piráti si včera v prvním kole online hlasování zvolili volebního lídra pro sněmovní volby. Stal se jím Ivan Bartoš, předseda Pirátské strany, když při účasti 182 hlasujících členů Pirátů získal 143 hlasů. Jeho protikandidáta Mikuláše Peksu volilo 66 zúčastněných, 11 členů se zdrželo hlasování. V tomto kole volby měl každý volič dva hlasy a mohl tedy podpořit oba kandidáty.

Piráty povede do parlamentních voleb Ivan Bartoš

> „Děkuji Mikulášovi Peksovi za férovou výzvu a také všem Pirátům, kteří nás nominovali a volili, za důvěru. Pirátská strana je v současnosti nejsilnějším svobodomyslně orientovaným hnutím v České republice. Podpora Pirátů roste, ale rozhodující bude dostat naše příznivce k volbám. Česká televize zveřejnila po krajských volbách průzkum mezi lidmi, kteří zůstali doma. Jenom mezi nimi Pirátům přisuzují 10 procent oblíbenosti, takže nás čeká hodně práce,“ řekl Ivan Bartoš k svému zvolení a dodal: „Pro Piráty je v tuto chvíli nejdůležitější příprava programu, která už naplno běží díky našim aktivním členům a příznivcům. Současně pečlivě sledujeme novelizace zákona o Vojenské rozvědce a autorského zákona. Intenzivně pracují také pirátští zástupci v komunálních a krajských strukturách.“

> „Gratuluju Ivanovi ke zvolení a děkuju všem, kdo mě podporovali. Vy všichni, kdo nás sledujete a fandíte nám - přemýšlejte nad tím, kde končí vaše komfortní zóna. Je fajn zkoušet překonat svoje hranice. Politika v Česku se nezmění sama. Stále nabíráme nové členy a rádi vás zapojíme, i kdybyste si sebevíc mysleli, že to nejde.“ Komentoval zvolení lídra Mikuláš Peksa, vedoucí zahraničního odboru Pirátů a člen předsednictva Evropské Pirátské strany.

Už tento víkend vyráží čerstvě zvolený lídr na tři krajské pirátské srazy. V pátek 20. ledna přijede Ivan Bartoš na setkání v Mladé Boleslavi ve Středních Čechách, které si pravděpodobně vybere jako svůj volební obvod do parlamentních voleb. O den později podpoří svou účastí pirátské akce v Liberci a v Ústí nad Labem. Na programu krajských otevřených setkání je představení Pirátů veřejnosti a diskuze na horká místní témata, pirátský program na letošní rok a primární volby pro obsazení kandidátek, které jsou rovněž otevřené pro programově spřízněné subjekty i jednotlivce.

### Volební systém použitý pro volbu leadera

V prvním kole volby mají zúčastnění dva hlasy, mohou tedy hlasovat pro oba kandidáty. Do druhého kola postupují pouze ti s nadpoloviční podporou. Ivan Bartoš tedy zvítězil již v prvním kole. Výsledky hlasování jsou dostupné [zde](https://forum.pirati.cz/hlasovani-celostatniho-fora-f475/cf-19-2016-volba-celostatniho-lidra-hlasovani-1-kolo-t35741.html)

### Související odkazy

* [Výsledky hlasování](https://forum.pirati.cz/hlasovani-celostatniho-fora-f475/cf-19-2016-volba-celostatniho-lidra-hlasovani-1-kolo-t35741.html)
* [Profil Ivana Bartoše](https://www.pirati.cz/lide/Ivan_Bartos)
* [Piráti si volí celostátního lídra pro letošní volby do poslanecké sněmovny](https://www.pirati.cz/tiskove-zpravy/pirati_si_voli_celostatniho_lidra_pro_letosni_volby_do_poslanecke_snemovny)
* [FB událost Setkání pirátů ve středních Čechách](https://www.facebook.com/events/1180400138739736/)
* [FB událost Krajské setkání Pirátů Libereckého kraje](https://www.facebook.com/events/249433425478071/)
* [FB událost Krajské setkání Pirátů Ústeckého kraje.](https://www.facebook.com/events/372410589781993/)

### Kontakt

* [Mikuláš Ferjenčík](https://www.pirati.cz/lide/mikulas_ferjencik), [mikulas.ferjencik@pirati.cz](mailto:mikulas.ferjencik@pirati.cz), vedoucí mediálního odboru Pirátů, 737 943 770
* [PhDr. Ivan Bartoš](https://www.pirati.cz/lide/Ivan_Bartos), Ph.D., [ivan.bartos@pirati.cz](mailto:ivan.bartos@pirati.cz), předseda Pirátů a celostátní lídr pro volby 2017, 603 415 378
* [Mgr. Mikuláš Peksa](https://www.pirati.cz/lide/mikulas_peksa), [mikulas.peksa@pirati.cz](mailto:mikulas.peksa@pirati.cz), vedoucí Zahraničního odboru Pirátů, 605 101 249
