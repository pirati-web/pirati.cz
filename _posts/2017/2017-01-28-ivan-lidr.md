---
date:         2017-01-28
category:     blog
tags:         piráti
layout:       post
title:        "Volby 2017: volební lídr Pirátů Ivan Bartoš povede kandidátku ve Středočeském kraji." 
img:        2017/bartos-peksa-barton.jpg
author:       Věra Marušiaková
---

Čerstvě zvolený celostátní lídr Pirátů Ivan Bartoš bude do letošních sněmovních voleb kandidovat ve Středočeském kraji. Rozhodl se tak po dvou týdnech zvažování. Svoji kandidaturu ohlásil na zasedání Republikového výboru Pirátů v Olomouci. Druhý kandidát na lídra Mikuláš Peksa, vedoucí zahraničního odboru Pirátské strany se o místo v čele kandidátky Ústeckého kraje utká v krajských primárkách.

> „Jako celostátní lídr a současně předseda Pirátské strany budu podporovat kandidátky ve všech krajích. Střední Čechy jsou rozlohou největší a co do počtu obyvatel jeden z největších krajů České republiky. Současně to bude jeden z klíčových volebních obvodů nadcházejících voleb. Ve středních Čechách bydlí Andrej Babiš, kandidovat se tam chystá Miroslav Kalousek, pokud ho nesmete vnitrostranická revoluce a i zbývající strany tam bezpochyby postaví politické „těžké váhy“. Jako Piráti nehodláme zůstat stranou,“ říká Ivan Bartoš.

> „Zdejší města a hlavně lidi znám zejména díky aktivitám, které v kraji rozvíjíme, jako festivaly svobodné hudby Vyosení, tématické workshopy a další akce. Pokud jde o volební kampaň, rozhodně nesouhlasím, že by si středočeští voliči měli pro informace jezdit do Prahy. Proto zde připravuji intenzivní kontaktní kampaň,“ doplňuje Bartoš.

> „V Praze, o které jsem taky uvažoval, máme silnou členskou základnu a hlavně už víc než dva roky zde skvělou práci odvádí naši zvolení zastupitelé v opozici. Proto chci dát šanci obhájit svou práci před voliči přímo pirátům, kteří v Praze Pirátskou politiku každodenně uvádějí v život mimo jiné rozkrýváním tunelů z Bémových dob jako je OpenCard nebo nevýhodný pronájem Škodova paláce, kde Praha přišla minimálně o miliardu,“ uzavírá Bartoš.

O svém rozhodnutí kandidovat jako jednička ve Středočeském kraji se Bartoš utvrdil minulý týden otevřeným setkáním s krajskými Piráty a veřejností v Mladé Boleslavi. Atmosféra byla podle jeho slov „boží“.

Celostátního volebního lídra si Piráti vybrali 16. ledna. Volba se uskutečnila online hlasováním. Ivan Bartoš získal hlasy nadpoloviční většiny zúčastněných voličů a uspěl tak již v prvním kole. Podle pravidel volby si zvolený celostátní lídr může zvolit jeden z krajů, ze kterých byl nominován do volby, a ten povede z prvního místa kandidátky. V tuto chvíli je známý i lídr kandidátky Pirátů v Plzeňském kraji. Je jím vědecký pracovník Ing. Lukáš Bartoň, Ph.D. z Plzně.

### Související odkazy

* [První lídr do parlamentních voleb 2017: Piráty povede Ivan Bartoš](https://www.pirati.cz/tiskove-zpravy/prvni_lidr_do_parlamentnich_voleb_2017_piraty_povede_ivan_bartos)
* [Ivan Bartoš](https://www.pirati.cz/lide/Ivan_Bartos), předseda strany, republikový lídr Pirátů, ivan.bartos@pirati.cz, 603 415 378
* [Mikuláš Peksa](https://www.pirati.cz/lide/mikulas_peksa), vedoucí zahraničního odboru, mikulas.peksa@pirati.cz, 605 101 249
* [Lukáš Bartoň](https://www.pirati.cz/lide/lukas_barton), předseda Krajského sdružení a lídr Pirátů Plzeňského kraje, 723 199 594

### Kontakt

* [Mikuláš Ferjenčík](https://www.pirati.cz/lide/mikulas_ferjencik), [mikulas.ferjencik@pirati.cz](mailto:mikulas.ferjencik@pirati.cz), vedoucí mediálního odboru Pirátů, 737 943 770
