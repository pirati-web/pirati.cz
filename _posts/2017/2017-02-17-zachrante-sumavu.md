---
title: "Výzva Pirátů poslancům: Nedopusťte plundrování přírody NP Šumava"
author: Věra Marušiaková
tags: životní-prostředí
date: 2017-02-17
image: /assets/img/articles/2017/zachrante-sumavu.jpg
category:     blog
layout:       post
---

Piráti nesouhlasí s podobou senátní verze novely Zákona o ochraně přírody a krajiny, která degraduje koncepční systém ochrany národních parků a ohrožuje samu jejich podstatu. Za senátorskými pozměňovacími návrhy lze číst zájem o finanční zisky z rozvoje území v atraktivních lokalitách, včetně otevřené možnosti těžby dřeva, označované za boj s kůrovcem a komerčního odlovu zvěře. To vše na úkor dlouhodobé perspektivy zejména území Národního parku Šumava. Piráti ve svém programu jednoznačně podporují ochranu přírody, k tématu přistupují s respektem a s vědomím, že za peníze si již nikdy v budoucnu zdravou přírodu nekoupíme.

Česká pirátská strana se prostřednictvím svého místopředsedy Martina Šmídy připojila k výzvě Zachraňme národní parky. Senátoři s podporou Pirátů jsou proti senátní verzi zákona a hlasovali pro jeho původní verzi. Piráti dále vyzývají poslance a poslankyně, aby schválili novelu zákona v jeho původní podobě, jež je kompromisem zohledňujícím argumenty jak místních samospráv, tak vědecké obce.

> „Názor většiny senátorů na problematiku správy národních parků nesdílím. Považuji jej naopak za velmi nešťastný, a to bez ohledu na motivace, které k němu vedou. Doufám, že tyto tragické pozměňovací návrhy neprojdou a Poslanecká sněmovna nakonec schválí novelu v původním znění, jak už ji jednou schválila.“ Říká senátorka Renata Chmelová, zvolená za koalici Vlasta, KDU-ČSL a LES s podporou Pirátů.
Senát přijal třicet pozměňovacích návrhů senátora Jaroslava Větrovského (nezávislý za ANO) s podporou Tomáše Jirsy (ODS) z Hluboké nad Vltavou, dlouholetého obhájce a prosazovatele zájmů developerů na Šumavě. Uvedené návrhy zcela mění smysl osmi klíčových paragrafů zákona týkajících se ochrany přírody v národních parcích. Pokud novela zákona vstoupí v platnost v této nešťastné podobě, od základu se změní definice národních parků a dojde k zásadnímu narušení funkčního systému jejich ochrany.

Hlasování o novele Zákona o ochraně přírody a krajiny uskuteční v Poslanecké sněmovně v úterý 21. února. Tento den se pod heslem „Poslanci a poslankyně, hlasujte pro divočinu v národních parcích“ koná demonstrace na Malostranském náměstí od 11,55.

### Související odkazy

* [Fb událost demonstrace za záchranu národních parků](https://www.facebook.com/events/1455643567780190)
* [Výzva Zachraňte národní parky](https://www.zachranmenarodniparky.cz/)
* [K výzvě Zachraňte národní parky se připojilo téměř 400 vědců](http://ceskadivocina.cz/project/temer-400-vedcu-podporilo-vyzvu-poslancum-za-zachranu-narodnich-parku)
* [Zákon o ochraně přírody a krajiny](https://www.psp.cz/sqw/tisky.sqw?O=7&T=501) - sněmovní tisky
* [Programový bod Pirátů v oblasti životního prostředí](https://www.pirati.cz/program/zivotni_prostredi)

### Kontakty

* [Renata Chmelová](http://renatachmelova.cz/), senátorka s podporou Pirátů, chmelovar@senat.cz
* [Ing. Dana Balcarová](https://www.pirati.cz/lide/dana_balcarova), [dana.balcarova@pirati.cz](mailto:dana.balcarova@pirati.cz), garant programu Životní prostředí České pirátské strany, 732 103 330
* [Mikuláš Ferjenčík](https://www.pirati.cz/lide/mikulas_ferjencik), [mikulas.ferjencik@pirati.cz](mailto:mikulas.ferjencik@pirati.cz), vedoucí mediálního odboru Pirátů, 737 943 770
