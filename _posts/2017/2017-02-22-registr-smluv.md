---
title: "Stanovisko Pirátů: Registr smluv je mrtvý. Ať žije registr smluv! Sněmovna dnes pohřbila hlavní protikorupční zákon"
author: Věra Marušiaková
tags: stanovisko
date: 2017-02-22
image: /assets/img/articles/2017/destrukce-registru.jpg
category:     blog
layout:       post
---

Dnešek lze bez nadsázky považovat za pohřeb tolik oslavovaného a politiky vzývaného registru smluv. Postarali se o něj svým dnešním hlasováním v poslanecké sněmovně volení zástupci občanů za ČSSD, KSČM, KDU-ČSL a ODS. Těsnou většinou tak padla povinnost nejen státních podniků, ale i městských firem zveřejňovat smlouvy. Určité úlevy dostaly také Česká televize a Český rozhlas i veřejné vysoké školy. Totálně vykostěný zákon ukládá povinnost zveřejňovat smlouvy snad už jen úřadům a základkám.

Před parlamentními volbami v roce 2013 donutila nevládní občanská sdružení spojená v iniciativě Rekonstrukce státu k převzetí závazku, že prosadí zákon o registru smluv. Jeho návrh pak společně předložilo 70 poslanců a poté se k registru zavázala i sama vládní koalice. Zákon byl přijat v roce 2015. Už od svého samotného přijetí čelil snahám různých oklešťovačů a zatmívačů. Dnes se tedy sněmovnímu spojenectví ČSSD, KSČM, ODS a Lidovců podařil husarský kousek. Z veřejné kontroly bylo vyjmuto přibližně 300 miliard korun, se kterými hospodaří státní firmy. K přijetí tohoto ostudného návrhu jednoznačně přispěli také poslanci ANO, přestože pro něj ruku nezvedli. Svou omluvenou neúčastí (6 osob) a nepřihlášením se k hlasování (5 osob) snížili kvórum, tedy potřebný počet hlasů pro průchod novely.

> „Je vidět, že žádná ze zaběhnutých politických stran systémovou korupci řešit nehodlá a nechce. Politici z ní totiž přímo nebo zprostředkovaně profitují. Korupce není nošení krabic s penězi, jak lidem může stále připadat. Jsou to především miliardové investice v zakázkách a smlouvách státních podniků, firem a úřadů, nad kterými chybí veřejná kontrola. Deklarovaný boj s korupcí tak opět končí fotečkou u podpisu Rekonstrukce státu a s odevzdáním voličova hlasu ve volbách. To chceme změnit. Proto se již osmým rokem angažujeme v Pirátské straně. Na rozdíl od „starých“ stran transparentně jednáme, nejen o tom hovoříme, jak nám dnes názorně předvedly parlamentní strany.“ Komentuje dnešní hlasování v poslanecké sněmovně předseda Pirátů Ivan Bartoš.
Zajímá vás, jak o dalším osudu hlavního protikorupčního zákona hlasoval váš poslanec? Prohlédněte si [rozhodující hlasování](http://www.psp.cz/sqw/hlasy.sqw?g=65423&l=cz) a všimněte si také 17 poslanců, kteří svým nepřihlášením se k hlasování snížili kvórum, tedy počet hlasů nutný pro přijetí návrhu. Figuruje mezi nimi například 5 poslanců za ČSSD, 5 poslanců za ANO nebo 3 poslanci za TOP09.

### Související odkazy

* [Registr smluv](http://www.mvcr.cz/clanek/registr-smluv.aspx)
* [Zákon č. 340/2015 Sb. - zákon o registru smluv](https://www.zakonyprolidi.cz/cs/2015-340)
* [Hlasování v PS o novele zákona o registru smluv](http://www.psp.cz/sqw/hlasy.sqw?g=65423&l=cz)

### Kontakty

* [PhDr. Ivan Bartoš, Ph.D.](https://www.pirati.cz/lide/ivan_bartos), [ivan.bartos@pirati.cz](mailto:ivan.bartos@pirati.cz), předseda Pirátů, 603 415 378
* [Mikuláš Ferjenčík](https://www.pirati.cz/lide/mikulas_ferjencik), [mikulas.ferjencik@pirati.cz](mailto:mikulas.ferjencik@pirati.cz), vedoucí mediálního odboru Pirátů, 737 943 770
