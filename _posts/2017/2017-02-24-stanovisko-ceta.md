---
title: "Stanovisko Pirátů ke schválení CETA Evropským parlamentem"
author: Věra Marušiaková
tags: stanovisko
date: 2017-02-24
image: /assets/img/articles/2017/stop-ceta.jpg
category:     blog
layout:       post
---

Minulý týden přes protesty desetitisíců občanů schválil Evropský parlament kontroverzní úmluvu CETA (Komplexní hospodářská a obchodní dohoda mezi Kanadou a EU a jejími členskými státy), která je rámcovou dohodou o liberalizaci vzájemného obchodu a ochraně investic. Piráti smlouvu dlouhodobě kritizují. Trvají na tom, že pokud bude ratifikována, jednostranně podpoří už tak silnou pozici nadnárodních korporací a přinese jim další výhody a naopak oslabí občany v oblastech pracovního práva, životního prostředí či ochrany spotřebitelů. Za problematickou považují i skutečnost, že CETA jednoznačně posílí tolik kritizovaný vliv dosazené úřednické exekutivy EU na úkor demokraticky voleného Evropského parlamentu i všech národních parlamentů.

Ačkoliv Piráti vždy podporovali volný obchod, proti nevýhodným obchodním dohodám však aktivně prostestují. Poté, co byla shozena ze stolu smlouva ACTA, a poté, co utichlo dění kolem TTIP, nahradila ji CETA. I proti této dohodě mají Piráti řadu konkrétních výhrad. Svojí pravidelnou aktivní účastí na schůzkách vyjednávací skupiny při Ministerstvu průmyslu obchodu ČR se navíc snaží zkvalitnit dohodu a věcně připomínkují její jednotlivé body.

> „Jak upozorňují právní analýzy vyžádané Evropskou odborovou konfederací (ETUC), zatímco bude chráněno právo investorů i na případné budoucí zisky, pracovní a environmentální právo bude pod ICS (systém investičních soudů) naopak oslabeno. Na toto téma probíhají rozsáhlé diskuse v Německu, kde se proti mechanismu ICS postavila Unie soudců a státních zástupců, či ve Francii, kde se tato otázka řeší na vládní a parlamentní úrovni. Nejdále postoupila v kritice vláda Belgie, která již oficiálně oznámila orgánům EU, že se obrátí na Soudní dvůr EU se žádostí o stanovisko, zdali je text Dohody v souladu s unijním právem, a podobný krok plánuje učinit na národní úrovni. Evropská odborová konfederace (ETUC) se proti současné podobě Dohody staví dlouhodobě a plánuje další právní a lobbystické akce,“ píše ve své zpravodajské zprávě k dohodě CETA Ladislav Kos, senátor zvolený za koalici Piráti, Hnutí pro Prahu 11, Zelení a KDU-ČSL.

### Proč Piráti kritizují dohodu CETA

* CETA zcela jasně prosazuje a posiluje práva korporací na úkor jednotlivých států a jejich občanů. Zatímco na ochranu práv investora zavádí zbrusu nový systém investičních soudů (ICS - Investment Court System), vůči kterému se už řada soudců členských států EU jasně vymezila, zcela pomíjí podobnou úroveň ochrany například v oblastech pracovních práv a udržitelného rozvoje. V těchto oblastech využívá jen obecné fráze, že CETA nemá vést k omezování pracovních standardů nebo k narušování životního prostředí, nicméně nijak konkrétně nepostihuje případné nedodržení těchto ustanovení.
* V obecné rovině dohoda přiznává jednotlivým smluvním stranám právo regulovat jednotlivá odvětví, ale smluvní strany (tedy Kanada na jedné straně a EU a všechny její členské státy na straně druhé) tak mohou činit jen v souladu s ustanoveními CETA.
* Smlouva sice výrazně nezhorší uplatňování kopírovacího monopolu, ale blokuje reformu. Upevňuje tedy postavení patentových trollů a brání liberalizaci a uplatnění skutečné inovační politiky.
* Přestože dopadové studie slibují až třetinový nárůst obchodu s Kanadou, zejména v potravinářských a textilních oborech, v absolutních číslech se jedná o zanedbatelný přínos. Studie, které si nechala vypracovat Evropská komise, odhadují vliv dohody na růst HDP v EU mezi 0,2 až 0,9 % v příštích 7 letech. Odhadované dopady na hospodářský růst ČR ve stejném časovém období se ovšem pohybují pouze okolo 0,001 % HDP.
* Ačkoliv je CETA prezentována především jako dohoda o volném obchodu, jedná se rovněž o dohodu integračního charakteru. Obsahuje řadu prvků, které posilují pozice exekutivy Evropské unie na úkor Evropského parlamentu i na úkor národních parlamentů. Stejně jako kupříkladu v případě Lisabonské smlouvy jde o způsob rozhodování o zásadních věcech pouze politickými a úřednickými elitami, zatímco občané jsou s plnými dopady takových smluv seznámeni vlastně až po jejich schválení.
* Chybí nezávislá kontrola výkonných orgánů CETA. Dohoda nedává demokraticky voleným orgánům možnost kontrolovat či ovlivňovat jejich rozhodování. Hlavní institucí CETA je Smíšený výbor CETA. Způsob jeho ustavení a jmenování jeho členů není jasně stanoven. Tento výbor má ovšem rozsáhlé pravomoci: může „zvažovat nebo odsouhlasovat změny podle ustanovení této dohody“, zvažovat „další záležitosti týkající se oblastí spadajících do působnosti této dohody“ a „za účelem dosažení cílů CETA … přijímat rozhodnutí ve všech záležitostech stanovených v této Dohodě.“
* Kromě Smíšeného výboru CETA se zřizuje devět specializovaných výborů, například pro obchod, služby, investice, vládní zakázky a další, jejichž pravomoci může Smíšený výbor přebírat dle potřeby.
* Dohoda zavádí Tribunál pro řešení investičních sporů v případech, kdy investor žaluje stát za poškození svých zájmů či nenaplnění oprávněných očekávání. Tento bod je jistou inovací arbitrážní doložky (ISDS) obvyklé v mezinárodních smlouvách a vytváří zvláštní institut soudní moci mimo existující soudní systém EU a členských států. Tribunál a mechanismus jeho činnosti (tzv. ICS – Investment Court System) představuje patrně jednu z nejkontroverznějších částí dohody. Řada členských států tento mechanismus odmítá s poukazem na to, že EU a její členové jsou právními státy s vyspělým nezávislým soudnictvím, a také na to, že zřízení tohoto soudu naruší princip obecně platného práva a princip rovnosti vůči právu. Protože stát nemůže žalovat investora, zatímco investor stát ano. Jak upozorňují právní analýzy vyžádané Evropskou odborovou konfederací (ETUC), zatímco bude chráněno právo investorů i na případné budoucí zisky, pracovní a environmentální právo bude pod ICS naopak oslabeno.

> „Smlouva CETA byla Evropským parlamentem schválena, tím však celý ratifikační proces nekončí. Z rozhodnutí Evropské rady už ale některé její části provizorně platí. Pro úplnou platnost musí být ratifikována národními parlamenty všech členských zemí EU a několika regionálními parlamenty. Piráti ve všech zemích EU, kde působí, vyzývají občany i nevládní instituce k apelu na své volené zástupce v národních parlamentech, aby nedopustili přijetí pro občany nevýhodné dohody CETA,“ říká Mikuláš Peksa, garant zahraniční politiky a vedoucí zahraničního odboru Pirátů.

### Související odkazy

* [Strýček Sam odplouvá s nepořízenou: Piráti protestovali proti TTIP a CETA](https://www.pirati.cz/tiskove-zpravy/strycek_sam_odplouva_s_neporizenou_pirati_protestovali_proti_ttip_a_ceta)
* [Piráti v sobotu protestují proti TTIP a CETA](https://www.pirati.cz/tiskove-zpravy/pirati_v_sobotu_protestuji_proti_ttip_a_ceta)
* [Vláda dnes chtěla podepsat smlouvu CETA. Informace o dopadech na české hospodářství nemá](https://www.pirati.cz/tiskove-zpravy/vlada_ma_dnes_podepsat_smlouvu_ceta._informace_o_dopadech_na_ceske_hospodarstvi_nema)
* [Piráti varují: TTIP se neprojedná, ale nahradí ji CETA](https://www.pirati.cz/tiskove-zpravy/pirati_varuji_ttip_se_neprojedna_ale_nahradi_ji_ceta)
* [Sněmovní tisk 1000 Komplexní hospodářská a obch. dohoda mezi Kanadou a EU (CETA)](http://www.psp.cz/sqw/historie.sqw?o=7&t=1000)
* [Právní analýza Evropské odborové konfederace smlouvy CETA (ETUC assessment on the EU-Canada Comprehensive Economic and Trade Agreement)](https://www.etuc.org/documents/etuc-assessment-eu-canada-comprehensive-economic-and-trade-agreement-ceta#.WJ2YXH9yx0w)
* [Making Sense of CETA – 2nd edition](https://www.tni.org/files/publication-downloads/making-sense-of-ceta_22092016.pdf)

### Kontakt

* [PhDr. Ivan Bartoš, Ph.D.](https://www.pirati.cz/lide/ivan_bartos), [ivan.bartos@pirati.cz](mailto:ivan.bartos@pirati.cz), předseda Pirátů, 603 415 378
* [Mgr. Mikuláš Peksa](https://www.pirati.cz/lide/mikulas_peksa), [mikulas.peksa@pirati.cz](mailto:mikulas.peksa@pirati.cz), vedoucí zahraničního odboru Pirátů, 605 101 249
* [Mikuláš Ferjenčík](https://www.pirati.cz/lide/mikulas_ferjencik), [mikulas.ferjencik@pirati.cz](mailto:mikulas.ferjencik@pirati.cz), vedoucí mediálního odboru Pirátů, 737 943 770
