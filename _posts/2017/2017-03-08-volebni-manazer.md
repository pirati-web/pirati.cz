---
title: "Piráti si vybrali volebního manažera, bude jím absolvent Cambridge Štěpán Štrébl"
author: Věra Marušiaková
tags: volby
date: 2017-03-08
img: 2017/strebl.jpg
category:     blog
layout:       post
---

Pirátská strana si v otevřeném výběrovém řízení vybrala svého volebního manažera. Volební úsilí Pirátů bude organizovat Štěpán Štrébl – absolvent Cambridgeské univerzity s praxí z poradenské společnosti PricewaterhouseCoopers.

> „Jdu dělat volebního manažera s tím, že cokoli pod 10 % hlasů budu považovat za neúspěch. Nikdy jsem do boje nešel s cílem být až druhý a neudělám to ani tady“, věří Pirátům Štěpán Štrébl. Uvědomuje si, že ho čeká spousta práce s překonáváním toho, jak strana na mnoho lidí i po letech v aktivní politice navenek působí.

> Základní problém vidí právě ve vnímání značky. „Piráti jsou strana, která by měla být zajímavá pro většinu voličů. Chci jí pomoci prezentovat se jako seriózní subjekt, kterým je, a který stojí na rozsáhlé členské základně. Jedině tak oslovíme i lidi z hlavního proudu. Občané často Piráty vnímají jako stranu bojující za legalizaci marihuany a jako propagátory nelegálního užívání software. Sám jsem si dříve něco takového také myslel, než jsem si o Pirátech našel podrobnější informace a zjistil jsem, že skutečnost je úplně jiná. Piráti jsou plnohodnotná, liberálně smýšlející politická strana s kvalitním středovým programem. Za léta fungování vyrostla a každý měsíc jí přibývají další členové. Je plná talentovaných lidí. Proto je čas být ambiciózní. Potenciál na to máme“ uzavírá Štěpán Štrébl.

> „Toto je další krok v našem úsilí dělat kampaň profesionálně a dovést Pirátskou stranu do poslanecké sněmovny. Štěpán je mladý, avšak dostatečně zkušený člověk s tahem na branku, kterého přesně teď na této manažerské pozici potřebujeme. Ukočírovat celostátní kampaň bere jako výzvu a já věřím, že to společně úspěšně zvládneme“ dodává předseda strany Ivan Bartoš.

### Související odkazy

* [Profesní profil Štěpána Štrébla](https://www.linkedin.com/in/strebl/)

### Kontakt

* [Mikuláš Ferjenčík](https://www.pirati.cz/lide/mikulas_ferjencik), [mikulas.ferjencik@pirati.cz](mailto:mikulas.ferjencik@pirati.cz), vedoucí mediálního odboru Pirátů, 737 943 770
