---
date:         2017-04-04
category:     blog
tags:         odvolání, přímá_demokracie
layout:       post
title:        "Česká pirátská strana předvedla odvolatelnost politiků v praxi, Piráti odvolali místopředsedu Ivo Vašíčka" 
img:        2017/ivo-vasicek.jpg
author:       Mikuláš Ferjenčík
---

Členové České pirátské strany ve vnitrostranickém referendu odvolali místopředsedu strany Ivo Vašíčka. Piráti tak předvedli sami na sobě svůj cíl ve velké politice – odvolatelnost politiků. Členové Vašíčkovi vyčítali zejména jeho mediální výstupy, které nereprezentovaly vůli většiny strany a které stranu v jejich očích poškozovaly.

V hlasování byla rekordní účast v historii Pirátské strany. Odvolání podpořilo 142 z 219 hlasujících členů, proti odvolání bylo 67 hlasujících. 

> „Piráti jsou svobodná strana a členové rozhodují o tom, kdo je reprezentuje a řídí. Já jsem se se svou prezentací v médiích zřejmě odchýlil od většinového názoru. Některé mé výstupy se mi nepovedly a bylo je možné dezinterpretovat. I proto jsem zřejmě ztratil mezi členy podporu.  Předpokládám, že rozhodování členů ovlivnilo i několikaleté opakované působení v exekutivě strany, kdy jsem musel dělat i některá nepříjemná rozhodnutí. Je to pro mne zkušenost, a musím se z toho poučit. Samozřejmě budu i nadále straně pomáhat. Politika totiž není o individuálním úspěchu nebo neúspěchu. Na Pirátech stále oceňuji demokratické rozhodování, i když teď třeba zafungovalo proti mně," říká ke svému odvolání Ivo Vašíček. 

Odvolání pravděpodobně souviselo i s Vašíčkovou pozicí vůči NATO, které by bývalý místopředseda Pirátů nejraději opustil. ČR je zakotvena v NATO a Piráti změny v tomto stavu neplánují. 

Ivo Vašíček zůstává členem Pirátské strany a krajským zastupitelem v Jihomoravském kraji. V Jihomoravském kraji byl již zvolen na čtvrté místo kandidátky do voleb do Poslanecké sněmovny za Pirátskou stranu.

„Děkuju Ivošovi za jeho dlouholetou práci v republikovém předsednictvu. Věřím, že Pirátská strana zůstane i nadále otevřená různým názorům a věcné diskusi,“ říká Ivan Bartoš, předseda strany.


### Kontakty

* [PhDr. Ivan Bartoš, Ph.D.](https://www.pirati.cz/lide/ivan_bartos), [ivan.bartos@pirati.cz](mailto:ivan.bartos@pirati.cz), předseda Pirátů, 603 415 378
* [Mikuláš Ferjenčík](https://www.pirati.cz/lide/mikulas_ferjencik), [mikulas.ferjencik@pirati.cz](mailto:mikulas.ferjencik@pirati.cz), šéf mediálního odboru Pirátů, 737 943 770
