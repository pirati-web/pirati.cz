---
date:         2017-04-19
category:     blog
tags:         registr-smluv legislativa
layout:       post
title:        "Piráti senátorům: Odmítněte likvidaci zákona o zveřejňování smluv"
image:        /assets/img/articles/2017/ivan-registr.jpg
author:       Mikuláš Ferjenčík
---

Jedním z projednávaných bodů na schůzi Senátu dne 19. 4. 2017 Senátu je novela Zákona o registru smluv. Hlasování senátorů o tomto klíčovém návrhu ukáže, jestli Horní komora skutečně plní roli pojistky a kontroly vůči Poslanecké sněmovně, nebo jestli jsou senátoři jen poslušnými figurkami v rukou lobbistů stojících za nynějšími parlamentními stranami. Pirátská strana upozorňuje, že už pouze Senát může smysl tohoto zákona zachránit.

Plošné výjimky, týkající firem s většinovým podílem států a obcí, které poslanci v pozměňovacích návrzích schválili, umožňují účelové vyvádění peněz samospráv do státních a městských firem. Právě přes městské firmy teče nejvyšší množství investičních prostředků. Například skrze Dopravní podnik hl. města Prahy, nebo přes České dráhy tečou desítky miliard korun ročně.

V úterý 18. 4. od 17:00, pořádala iniciativa Rekonstrukce státu demonstraci na Malostranském náměstí, která upozornila na poslední šanci, jak zachránit zásadní protikorupční zákon. Demonstrace se zúčastnil i předseda Pirátské strany Ivan Bartoš.

> „Vykastrování zákona o registru smluv ukazuje, že současné parlamentní strany nedokážou dostát svým předvolebním slibům. Podpisem pro iniciativu Rekonstrukce státu potvrdili slib i jednotliví poslanci. Nyní jsou to senátoři, kteří mají poslední možnost napravit reputaci svým mateřským stranám. Všichni senátoři s podporou Pirátů budou samozřejmě hlasovat proti zlikvidování registru smluv,“ připomněl Ivan Bartoš slib, kterým se strany i poslanci voličům zavázali a zároveň neměnný postoj senátorů Pirátské strany.

Oblíbený argument zlobbovaných poslanců, že zveřejňování smluv poškodí obecní firmy, které se dostanou do nerovného postavení vůči konkurenci, je nelogický, protože už dnes mají podle zákona o volném přístupu k informacím povinnost tyto informace zveřejňovat. Registr smluv pouze zajišťuje vymahatelnost zákona a stanoví technické podmínky, za jakých bude toto zveřejňování probíhat. Podle názoru Pirátů pražské firmy daleko více ohrožuje vyvádění peněz ze zmanipulovaných zakázek, nebo třeba přes různé právní a mediální služby. Právě tyto zlodějiny by mohl registr smluv účinně odhalovat.

### Kontakt

* [Mikuláš Ferjenčík](https://www.pirati.cz/lide/mikulas-ferjencik/), vedoucí mediálního odboru Pirátů, 737 943 770
