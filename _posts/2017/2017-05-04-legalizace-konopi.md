---
date:         2017-05-04
category:     post
tags:         konopí
layout:       post
title:        "Legalizace konopí: Získáme miliardy do zdravotnictví a tisíce nových pracovních míst"
image:        /assets/img/articles/2017/legalizace.jpg
author:       Jakub Michálek
---

Piráti dnes navrhli konkrétní podobu reformy, která by legalizovala, zregulovala a zdanila konopí. Legalizace by přinesla každý rok 3,2 miliard korun, které by šly na zlepšení českého zdravotnictví. Konopí by vyráběli a prodávali koncesovaní podnikatelé, ale povolené by bylo i omezené domácí pěstování.

„Naše reforma počítá nejenom s legalizací, ale i s regulací a zdaněním podnikání s konopím. Přinese zvýšení bezpečnosti, ale i více než 3,2 miliardy korun, které se vyberou na daních. Dojde ke snížení výdajů spojených s neúčinnou represí. Konopí už se nebude prodávat na ulici, kde k němu mají přístup děti. Předpokladem úspěšné regulace návykových látek je také maximální omezení reklamy,“ uvedl Jakub Michálek, místopředseda Pirátů.

Legalizace konopí byla úspěšně uskutečněna v řadě států USA, např. v Kalifornii, Oregonu, Washingtonu, Coloradu, Maine a dalších. Jenom v Coloradu vytvořila legalizace konopí  18000 nových pracovních míst. Legalizaci konopí navrhuje i předseda kanadské vlády Justin Trudeau z liberální strany.

„Vláda za 4 roky nedokázala zajistit konopí v lékárnách ani pacientům, kteří ho akutně potřebují. Mohu slíbit, že v případě vítězství ve volbách nebudeme dovážet konopí z Nizozemska, ale budeme ho pěstovat u nás v Česku. V Nizozemsku můžou dále pěstovat tulipány. Díky naší reformě najdeme skutečně účinný způsob, jak skoncovat s černým trhem. V Česku jde minimálně o 60 tun konopí ročně,“ říká pražský zastupitel a místopředseda Pirátů Jakub Michálek.

Regulace v zahraničí vedla k pozitivním jevům v několika oblastech. Předkládanými opatřeními snížíme kriminalitu vyvolanou existencí černého trhu. Konopí a jeho produkty dostaneme mimo dosah dětí a mladistvých. Černý trh nechce omezit dostupnost konopí pro děti a mladistvé. Budeme nekompromisní v případě řízení dopravních prostředků pod vlivem návykových látek. Stávající legislativní úpravu považujeme za očividně nefunkční.

„Výše spotřební daně bude úměrná tomu, aby pro výrobce i uživatele bylo výhodné využívat legálního trhu. Podle předběžných propočtů by se spotřební daň pohybovala kolem 30 korun na gram, celková cena by byla kolem 110 Kč/gram, aby se nám podařilo vytlačit dealery a černý trh. Jednoznačně odmítáme monopolizaci domácími či zahraničními koncerny, stát bude vydávat koncese podobně jako na hazard. Lidé budou mít právo pěstovat si konopí pro vlastní spotřebu v určitém množství, například 10 rostlin. Není třeba vymýšlet kolo, vyšli jsme z regulace, kterou už mají v Coloradu a dalších státech, oproti nim však chceme méně reklamy a komerce,“ říká MUDr. Zdeněk Hřib, expert Pirátů na problematiku zdravotnictví a garant jejich programu pro tuto oblast.

Požadujeme možnost úhrady léčebného konopí ze zdravotního pojištění a zajištění skutečné dostupnosti pro pacienty.

„Legalizace konopí musí jít ruku v ruce s regulací trhu. Licencovaní výrobci ponesou odpovědnost za nezávadnost výrobků a povedou evidenci přeprodeje. Distribuci konopí se budou moci věnovat jen ty prodejny, kde provozovatelé budou mít koncesi. A ty budou ručit za prodej pouze zletilým zákazníkům,“ uvedl k dané problematice MUDr. Zdeněk Hřib.
