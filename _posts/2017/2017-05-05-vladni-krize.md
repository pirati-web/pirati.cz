---
date:         2017-05-04
category:     post
tags:         vláda prezident
layout:       post
title:        "Vláda je nedůvěryhodná, vyměnit se ale dá jen ve volbách. Piráti jsou připraveni" 
img:        2017/sobotka-babis.jpg
author:       Jakub Michálek
---

Česko už několik dní zažívá ústavní krizi. Jde v podstatě o intenzivní předvolební kampaň, kde nás strany ANO a ČSSD přesvědčují, proč je nevolit. 

> „Ve vyspělé demokratické zemi by každý důvodně podezřelý ministr dávno odstoupil sám, premiér by jednal předvídavě, plnil by, co slíbil, a prezident by dodržoval ústavu. Snad jednou budeme vyspělou a demokratickou zemí i my. Tato současná tragikomedie nemá kladných postav,“ komentuje situaci Martin Šmída, místopředseda Pirátů.

> „Díky touze po moci dokázali být dosud koaliční partneři zázračně shovívaví až slepí k jednání toho druhého. Střet zájmů u ministra Babiše byl konstantní. Nevyřešená kauza OKD je Sobotkův hřích minulosti nehledě na to, zda sedí na premiérské židli, či jinde. Deklarovaný boj proti korupci a plýtvání kromě buzeračních zákonů na podnikatele realizovali převážně vlastními kauzami. Počínaje Radmilou Kleslovou (ANO) a právě zadrženým Karlem Březinou (ČSSD) konče. Aféra čerpání ROP byla jen další ukázka tolerance korupce,“ říká předseda Pirátů Ivan Bartoš. 

Babiš a Sobotka se navzájem obviňují z oligarchie. Pravdu mají podle Pirátů oba dva.

* **Bohuslav Sobotka** je premiér, který ještě jako ministr financí odnesl na vládu nevýhodnou privatizaci podílu státu v OKD. Pro Zdeňka Bakalu, který díky tomu získal mimo jiné 44 tisíc bytů za hubičku, dělal Sobotkův kamarád Radek Pokorný. Jednání sněmovny o OKD bylo zablokováno. Kolem Sobotky a Chovance se rozpíná široká vlivová síť přes mediální agenturu Bison and Rose a právní firmu Radka Pokorného. Ta se mimo jiné podílela na masivním příklonu České republiky k Číně, který prosazuje ČSSD. Za Sobotkovou ČSSD stojí také vlivová skupina právníka Miroslava Jansty, Sobotkova bývalého asistenta Karla Březiny a dalších sportovních bafuňářů, na které uskutečnil policejní zátah v posledních dnech.
			 
* **Andrej Babiš** je miliardář, který skoupil největší mediální dům a používá ho proti svým oponentům. Využil díry v zákoně a připravil stát o miliony na daních. Vedle toho tento jeden z předních miliardářů získal od státu dotaci 50 milionů primárně určenou pro drobné podnikatele na stavbu proslulého Čapího hnízda, díky tomu, že ho na oko převedl na svoje děti. Po nástupu Babiše do vlády došlo k rekordnímu nárůstu zisků jeho firem. Babiš systematicky instaluje do úřednických funkcí bývalé zaměstnance svého koncernu Agrofert. Kvůli dosazení bývalého manažera Jaroslava Faltýnka do dozorčí rady  Státního zemědělského intervenčnho fondu dostalo Česko pokutu za neprůhledné dotace. 

Rozumný člověk musí považovat současnou vládu za nedůvěryhodnou, vyměnit se ale dá jenom ve volbách. Piráti jsou připraveni. Naše země vyžaduje systémové změny, zavedení odvolatelnosti politiků, jejich osobní zodpovědnosti a veřejnou dohledatelnost každé korunky od ministerstva až po dotace sportovnímu svazu. Dále nám zoufale chybí pozitivní kroky, které pomůžou lidem, jako jsou jednodušší a nižší daně nebo boj s daňovými ráji, které odčerpávají peníze, které by jinak šly na platy lidí. 

> „Celá situace je nanejvýše trapná. Premiéra Sobotku však nijak nelituju, do situace se po téměř čtyřech letech dostal sám. V této politické hře, kterou bohužel musíme sledovat, nejsou dle mého názoru kladné postavy. Jsou buď špatné, nebo ještě horší. Mají si tyto strany navzájem co vyčítat? Andrej Babiš potřeboval ČSSD a ti potřebovali Babiše, aby mohli sestavit vládu. KDU-ČSL se svezlo, ostatně jako vždy. Jak kritický byl Bělobrádek za ty 3 roky? V momentě, kdy se spolupráce libovolnému subjektu jeví jako nevýhodná, což jsou teď vlastně všechny vládní strany, snaží se voliče přesvědčit, že spolu nesedí již čtvrtým rokem ve stejné vládě,“ říká předseda Pirátů Ivan Bartoš. 

Ani prezident republiky nezvládl svoji ústavní roli, čehož si všimla nejen naše a zahraniční média, ale zareagovala i [skupina senátorů](
http://www.senat.cz/zpravodajstvi/zprava.php?ke_dni=5.5.2017&O=11&id=2273&from=M). Prezident Zeman tomu dodal korunu, když se vyjádřil, že ústavní krizi se bude věnovat až po cestě z Číny, zjevně našeho nového klíčového mezinárodního spojence. Fakt je ovšem ten, že všechny tyto problémy dokážeme reálně změnit pouze v nových demokratických volbách.

----

Zdroj fotografie: [info.cz](http://www.info.cz).

