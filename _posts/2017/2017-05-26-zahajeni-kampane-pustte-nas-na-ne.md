---
date:         2017-05-26
category:     blog
tags:         kampan praha volby
layout:       post
title:        "Piráti zahájili kampaň: Pusťte nás na ně! vyzýval voliče lídr strany Bartoš."
img:          2017/ivan-vyskakuje.jpg
author:     Mikuláš Ferjenčík
---

Praha, 22. května 2017 – Černé na bílém! Takový název nese program, se kterým se Piráti utkají o křesla ve volbách do Poslanecké sněmovny PČR na podzim letošního roku. „Politici už nám toho naslibovali mnoho, zlaté zítřky, modré z nebe, nasazovali nám růžové brýle, Piráti už mají podobných slibů dost. Víme, co funguje, co je skutečně potřeba změnit, aby se v Česku žilo svobodněji, pohodlněji a aby země bohatla díky technologiím. Přinášíme voličům čtyři pilíře našeho programu – černé na bílém!” vysvětlil hned na úvod tiskové konference na pražském Rašínově nábřeží šéf Pirátské strany Ivan Bartoš.

Obsah [programu](https://www.pirati.cz/program/psp2017.html) tentokrát Piráti shrnuli do čtyř hlavních bodů: kontrola moci a mocných, zjednodušení státu pomocí technologií, ochrana občanů před šikanou a obrana svobody. „Po osmi letech existence strany už za námi stojí konkrétní výsledky, dokázali jsme, že naše sliby držíme. Voliči se o tom mohou přesvědčit dnes a denně nejen v Praze, ale i v Mariánských Lázních, Brně a dalších městech, kde úspěšně pracují naši zastupitelé. A své kandidáty máme i v Senátu,” upozorňuje Bartoš.

Skvělou práci odvádí například pirátský starosta Mariánských Lázní a volební lídr Pirátů v Karlovarském kraji Petr Třešňák. Ten k zahájení volební kampaně říká: „V Mariánských Lázních jsme v krajských volbách získali 30 % hlasů. Jsem si proto jistý, že jméno Piráti voličům nevadí. Takového výsledku jsme dosáhli díky naprosto konkrétním věcem – v našem městě můžete platit v MHD jakoukoli bezkontaktní platební kartou. Žádný monopol Opencard nebo Lítačky. Máme na městě transparentní účty, mají je městské organizace, na internetu je přístupný i můj kalendář,“ dodává Třešňák. Do vedení Mariánských Lázní se Piráti dostali v roce 2014 a jejich hlavním heslem byla otevřenost a účast občanů na rozhodování. „Leckdo po volbách prorokoval, že to byla jen hesla, kterými se nebudeme řídit. My jim teď dokazujeme opak. Doufám, že naše práce v Mariánkách, Praze, Brně i celostátně už lidi přesvědčila, že to myslíme vážně“ uzavírá sympatický starosta.

Do boje o poslanecká křesla jdou Piráti s konkrétními požadavky. Komunikace s úřady musí být dostupná i online, daňová správa musí mít přátelský helpdesk a call centrum, firmu musí být možné založit za den. Daně musí být takové, aby je každý pochopil. Piráti budou chránit občany před šikanou: EET pro živnostníky bude zrušeno. Peníze, které nyní odchází do daňových rájů, musí být vysledovány a použity efektivněji, dle Pirátů především na platy ve zdravotnictví či školství. V neposlední řadě Piráti prosadí odvolatelnost politiků.

Volební kampaň Pirátů bude stát zhruba 5 milionů korun a opírá se o dva hlavní pilíře. Online kampaň pro představení Pirátského programu skrze pirátský web [www.cernenabilem2017.cz](https://www.cernenabilem2017.cz) a dobrovolnickou kampaň pro přímé oslovování voličů. Plánujeme dobrovolnicky rozdat přibližně 750 000 kusů tištěných Pirátských listů a na dobrovolníky spoléháme i u outdoorové reklamy. Především půjdeme cestou plachet na plotech a balkónech, polepů aut a tisíců lidí v Pirátském tričku v ulicích. Piráti počítají s tím, že ve volbách překonají hranici 10 % hlasů.

Piráti jsou celosvětové hnutí, působící v 55 zemích světa, nebojíme se. „Pusťte nás na ně,” uzavřel Bartoš. Základní étos mladé politické strany, která v průzkumu STEM již překročila pětiprocentní hranici pro vstup do Sněmovny, se nese v duchu volání po obraně svobody. "Ne každý chce pracovat v obří paštikárně. Více svobody, méně buzerace!" žádají Piráti na stránkách [cernenabilem2017.cz](https://www.cernenabilem2017.cz), kde představili své programové teze a žádají voliče o zapojení.

### Kontakty

* [Mikuláš Ferjenčík](https://www.pirati.cz/lide/mikulas-ferjencik/) – vedoucí mediálního odboru, email: mikulas.ferjencik@pirati.cz, telefon: 737 943 770
* Štěpán Štrébl – volební manažer, email: stepan.strebl@pirati.cz, telefon: 776 764 422
