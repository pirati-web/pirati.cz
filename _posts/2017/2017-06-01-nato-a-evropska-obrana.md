---
date:         2017-06-é1
category:     blog
tags:         obrana
layout:       post
title:        "Stanovisko Pirátů ke kolektivní obraně v rámci EU a NATO"
img:          2017/nato.jpg
author:     Mikuláš Ferjenčík
---

Ivan Bartoš, předseda Pirátů, k přijetí stanoviska říká: "Jsem rád, že jsme si ve straně vyjasnili stanovisko k mezinárodní obranné spolupráci. Piráti respektují spojenecké závazky, z NATO tedy vystupovat nechceme, ale současně nechceme, aby se NATO pasovalo do role automatického vykladače světové spravedlností, jehož kroky se nesmí podrobovat věcné kritice. Obavu potom máme z politického vývoje v některých členských zemích, příklad za všechny je Turecko, které se v posledních letech výrazně odklání od demokracie. V dlouhodobém horizontu potom usilujeme o obrannou spolupráci v rámci Evropy."

Celý text schváleného stanoviska:

Pirátská strana respektuje závazek České republiky vůči NATO a EU podílet se na kolektivní obraně v případě napadení našich spojenců, jak to vyplývá z článku 5 Severoatlantické smlouvy a z článku 42 Smlouvy o Evropské unii. Zároveň usilujeme o reformu těchto organizací, aby reflektovaly realitu 21. století.

Chceme, aby se evropské státy staly v obraně soběstačnými, proto by měla Česká republika aktivně podporovat vznik fungující společné evropské obrany. Ačkoliv si uvědomujeme, že není možné tohoto cíle dosáhnout během jednoho volebního období, je nutné na něm začít systematicky pracovat. Je třeba vytvořit jasný mechanismus zajišťující dlouhodobě stabilní financování kolektivní obrany. Jako možnou cestu vidíme financovaní společné obrany přímo z rozpočtu Evropské unie.

NATO by mělo být aliancí založenou na sdílených hodnotách. Pokud se některá ze zemí NATO výrazně odkloní od těchto hodnot, měla by NATO opustit. Nechceme, aby členové svým agresivním chováním zatahovali ostatní členy do válečných konfliktů. V mezinárodních sporech chceme upřednostňovat diplomatická řešení před silovými. Angažmá naší nebo společné evropské armády mimo hranice EU nebo NATO by mělo být podpořeno mandátem OSN.

### Kontakty:

* [Ivan Bartoš](https://www.pirati.cz/lide/ivan-bartos/), předseda Pirátů, 603 415 378
* [Mikuláš Ferjenčík](https://www.pirati.cz/lide/mikulas-ferjencik/), vedoucí mediálního odboru Pirátů, 737 943 770
