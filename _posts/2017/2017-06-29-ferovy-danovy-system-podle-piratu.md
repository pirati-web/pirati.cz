---
date:         2017-06-29
category:     blog
tags:         program ekonomika
layout:       post
title:        "Chceme férový daňový systém pro zaměstnance, živnostníky i podnikatele."
image:          /assets/img/articles/2017/cerne-na-bilem.jpg
author:     Mikuláš Ferjenčík, Jakub Michálek, Tibor Vansa
---

Volební programy většiny stran jsou hotové a my jsme se rozhodli porovnat dopady jednotlivých daňových návrhů. Porovnali jsme mediánovou mzdu, tedy zaměstnance s 25 tisíci korun hrubého, člověka s příjmem 50 tisíc hrubého, který reprezentuje vyšší střední třídu a příjmy Andreje Babiše, jehož hrubý zisk jsme dopočetli dle daňového přiznání na 50 milionů korun.

Piráti jsou jediná strana, která nabízí opravdu rovnou daň: „Je superrovná, protože má stejnou sazbu pro všechny příjmové skupiny, zatímco dnes vysokopříjmové skupiny daní méně. Současná „rovná“ daň a změť sazeb odvodů okolo má jediný cíl, a to skrýt před lidmi skutečné zdanění, které ve skutečnosti není rovné ani spravedlivé,“ objasňuje Jakub Michálek, místopředseda a pražský lídr Pirátů, autor daňového konceptu.

Náš hlavní cíl je sjednocení zdanění práce – sociálního a zdravotního pojištění a daně z příjmu do jedné sazby v úrovni 47 %. Tedy snížení o 1,6 procentního bodu ze současných 48,6 %. Zavedením jednotného inkasního místa snížíme administrativu a byrokratická zjednodušení budeme aplikovat i na živnostníky. Počítáme s tím, že během ekonomického růstu bude stát vytvářet rezervy, v dobách recese pak nedovolíme deficit vyšší než 3 % HDP. Přínos veškerých opatření, mezi jinými i boj proti využívání daňových rájů, se pohybuje mezi 15 a 20 miliardami. Těmi pokryjeme náklady na zvýšení platů učitelů o 20 %.

Současné slevy na dani Piráti zachovají.

### A jak by vypadala daňová opatření jednotlivých stran?

Piráti jako jediní prosazují rovnou daň. Zaměstnanci s mediánovým platem ušetří 530 korun, člověku s platem střední třídy 1060 korun. Pro člověka s příjmy Andreje Babiše by naše opatření znamenala zaplatit státu o 7,2 milionů korun víc.

ODS, to je modré z nebe – především pro milionáře. Ačkoliv se to ODS v minulosti moc nevedlo, chce snížit daně všem. Nejvíc ale těm opravdu bohatým. Andrej Babiš by ušetřil 6,4 milionu. Veškeré daňové škrty by však měly neblahý vliv na rozpočet – chybělo by 70 miliard korun.

TOP 09 zruší solidární daň, je přece top. Plat zaměstnanců by se příliš nevylepšil, sotva by stačil na vyrovnání inflace, ale hlavní nepřítel Kalouska Babiš by si opět mohl pískat. 2,2 milionu jsou pro něj asi drobné, ale pohodlně stačí na hlavní inzerci ve všech velkých denících.

ČSSD chce danit progresivně. Dávný sen sociálních demokratů je má spasit ve volbách. Pro zaměstnance s hrubými platy 25 a 50 tisíc by to byla úspora kolem tisíce korun. Babiše by opatření stálo více než 9 milionů, což je šestina výdělku z korunových dluhopisů.

[![Vyčíslení politických slibů](/assets/img/articles/2017/vycisleni.png "Vyčíslení – jaké dopady budou mít daňové sliby hlavních politických stran?")](https://github.com/pirati-web/pirati.cz/blob/gh-pages/assets/pdf/porovnani-dani.pdf)

Hnutí ANO navrhuje zrušení superhrubé mzdy, které mělo od začátku v koaliční smlouvě a usilovně na tom makalo, ale nepovedlo se. Navíc jako třešničku chce slíbit 500 korun navíc každému zaměstnanci, což Andrej Babiš přirovnal k výdajovým paušálům živnostníků. Jen další nesystémové zkomplikování daňového systému. Nesmyslnost tohoto přirovnání je navíc tak do očí bijící, že mu to projde.

Piráti nemusí brát ohledy na vlastníky velkých firem, sponzory a lobbisty. Chceme férový systém pro zaměstnance, živnostníky i podnikatele. Náš program myslíme vážně, nikoliv jako předvolební rétorické cvičení. Je reálný a transparentní: Černý na bílém.

### Odkazy

* **[Vyčíslení politických slibů dle Pirátů](https://github.com/pirati-web/pirati.cz/blob/gh-pages/assets/pdf/porovnani-dani.pdf)**

### Kontakty:

* [Mikuláš Ferjenčík](https://www.pirati.cz/lide/mikulas-ferjencik/), vedoucí mediálního odboru Pirátů, 737 943 770
* [Jakub Michálek](https://www.pirati.cz/lide/jakub-michalek/), místopředseda Pirátů, 775 978 550
* [Tibor Vansa](https://www.pirati.cz/lide/tibor-vansa/), hlavní autor Pirátské analýzy, 776 555 622
