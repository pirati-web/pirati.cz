---
date:         2017-06-30
category:     blog
tags:         kampaň
layout:       post
title:        "Piráti dali vládě čtyřku, tři ministři podle nich propadli."
img:          2017/vysvedceni.jpg
author:     Mikuláš Ferjenčík
---

Právě v ruce držíte **[vysvědčení pro pomalu dosluhující Vládu České republiky](https://github.com/pirati-web/pirati.cz/blob/gh-pages/assets/pdf/vysvedceni-vlade-2017.pdf)**. Jeden z důležitých volebních cílů Pirátů je modernizace českého školství. Abychom šli příkladem, přidali jsme ke klasické známce i slovní hodnocení.

Garanti Pirátského programu ohodnotili práci ministrů poměrně přísně. Tři z nich dokonce nechali propadnout. Pevně věříme, že na rozdíl od skutečných studentů nebudou opakovat. Průměrná známka odpovídá lepší čtyřce, stejně jako ohodnocení premiéra Bohuslava Sobotky. O něm Ivan Bartoš soudí, že „Nese odpovědnost za působení jednotlivých ministrů, odstrašující příklad je působení naštěstí již bývalého ministra průmyslu Jana Mládka, který působil spíše jako lobbista mobilních operátorů, než jako zástupce občanů.“

Na jedničku nedosáhl nikdo, a tak je pomyslným premiantem ministr spravedlnosti Robert Pelikán. Ačkoliv věkově i služebně patří mezi mladší ministry, jeho známka odpovídá horší dvojce. Naopak na propadnutí jsou podle Pirátů: Martin Stropnický na obraně, Dan Ťok z dopravy a Jan Mládek z průmyslu a obchodu. Za zmínku stojí, že známkový průměr zlepšily 3 ženy ve vládě, které si shodně vysloužily trojku.

A jak si vedli další ministři na klíčových postech?

Andrej Babiš dostal čtyřku a finanční expert Pirátů Tibor Vansa, o něm míní, že mu nelze upřít, že „umí z cizích firem vyždímat peníze. Za jakoukoliv cenu. Pokuty za drobnosti, nadměrné používání výjimečných likvidačních nástrojů, šikana konkurence, takto se zvyšovat výběr daní opravdu nemá.“

Od Jakuba Michálka a Ondřeje Profanta dostal ministr vnitra Milan Chovanec rovněž dostatečnou, přestože byl Piráty usvědčen z plagiátorství v bakalářské práci, což bývá obyčejně dostatečným důvodem pro vyloučení ze studia. Krom toho, „v zastupování zájmů ČR v EU nemá výsledky, protože neumí jazyky,“ a navíc: „Pravou ruku a náměstka mu dělal pražský kmotr ČSSD Hulinský.“

Poměrně shovívavou trojku dostal ministr zahraničí Lubomír Zaorálek, který podle Mikuláše Peksy „přispěl k debatě o kybernetické bezpečnosti, když se jeho mailová schránka stala objektem hackerského útoku.“

Závěrem se sluší říct, že Sobotkova vláda bohužel řadu věcí neudělala – digitalizace státu i rozvoj dopravní infrastruktury a se prakticky zastavily na místě – ale s výjimkou mizerné implementace EET ani nezpůsobila větší škody. V říjnu vládu oznámkují voliči.

### Kontakt:

* [Mikuláš Ferjenčík](https://www.pirati.cz/lide/mikulas-ferjencik/) – vedoucí mediálního odboru
* email: mikulas.ferjencik@pirati.cz
* telefon: 737 943 770
