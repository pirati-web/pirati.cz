---
date:         2017-07-19
category:     blog
tags:         participace brno prima-demokracie
layout:       post
title:        "Piráti v Brně vyhodnotili první výsledky participativního rozpočtu a představili další návrhy na zavedení přímé demokracie v zemi"
image:          /assets/img/articles/2017/paro-brno.png
author:     Karolína Sadílková, Tomáš Koláčný
---

Jak chtějí Brňané naložit s penězi v rámci participativního rozpočtu města, jak konkrétně by vypadal návrh na přímou volbu brněnského primátora a jak by fungoval pirátský elektronický petiční systém? Na tyto otázky dnes v Brně na tiskové konferenci odpověděli čelní představitelé České pirátské strany: celostátní lídr Pirátů Ivan Bartoš, lídr jihomoravské kandidátky strany Radek Holomčik a radní města Brna Tomáš Koláčný.

> „Zavádění prvků přímé demokracie patří dlouhodobě k jádru programu Pirátů a logicky je i jedním ze stěžejních myšlenek volební kampaně 2017. I samotné fungování Pirátské strany se těmito principy řídí a oproti stranám, které je využívají jako populistickou vějičku na voliče, je máme vyzkoušené,“ uvedl na tiskové konferenci lídr strany Ivan Bartoš.

Brno je prvním statutárním městem v ČR, které se rozhodlo dát občanům na celoměstské úrovni příležitost, aby rozhodli, kam investovat městské peníze. Město má zároveň první plně elektronický proces podání návrhu, vyjádření podpory i hlasování. *„Obdrželi jsme celkem 303 návrhů Brňanů na investice do různých projektů. Veřejnou podporu, nutnou pro postup do finále získalo 156 z nich. Největší podporu s 2 785 „líbí se mi“ získal projekt dětského hřiště a kavárny v areálu Bzzzukot v Židenicích. Participativní rozpočtování v Brně je ukázkovým příkladem toho, že lidé mají zájem aktivně se zapojovat do místní správy a rozhodovat o projektech, které se jich přímo dotýkají,“* uvedl pirátský radní Tomáš Koláčný.

Přímá volba starostů a primátorů je jedním ze stěžejních bodů programu Pirátů do sněmovních voleb. Lídr strany Ivan Bartoš proto na tiskové konferenci představil podobu mechanismu přímé volby primátora, a to na příkladu města Brna. *„Od přímé volby si Piráti obecně slibují osobní odpovědnost osoby primátora, vyšší stabilitu systému a posílení kontrolní role zastupitelstva. Na základě jednokolové volby bude s primátorem volen i náměstek a oba budou odvolatelní občany v referendu. Tento jednoduchý systém se osvědčil již v řadě měst například v sousedním Polsku či na Slovensku,“* přiblížil Bartoš.

Protože Piráti jsou stranou, která klade důraz na technologii, počítá pirátský program i například s vytvořením webové stránky, která bude po vzoru Velké Británie shromažďovat jednotlivé zákonodárné iniciativy občanů ve formě petic. *„Pokud legislativní návrh získá alespoň 20 tisíc podpisů, bude se návrhem muset zabývat poslanecká sněmovna. V případě, že tak neučiní, bude návrh postoupen referendu,“* přiblížil plánovaný systém lídr jihomoravské kandidátky Radek Holomčík.

Veškeré návrhy k přímé demokracii můžete vyhledat rovněž na [webu Pirátů](https://www.pirati.cz/program/dlouhodoby/prima-demokracie/).
