---
date:         2017-07-20 10:00
category:     blog
tags:         čez legislativa
layout:       post
title:        "Piráti navrhnou změnu Zákona o svobodném přístupu k informacím, ČEZ musí být pod kontrolou občanů"
image:          /assets/img/articles/2017/cez.png
author:     Jakub Michálek
---

Skupina ČEZ není povinna díky úternímu rozsudku Ústavního soudu ČR poskytovat veřejnosti informace ani na základě Zákona o svobodném přístupu k informacím. Piráti se proto rozhodli inciovat změnu tohoto zákona. Podle Pirátské strany musí existovat občanská kontrola nad majetkem státu bez ohledu na to, jakou má právní formu. Novelu předloží do 28. srpna 2017 jako návrh skupiny senátorů.

> „Rozhodnutím Ústavního soudu ohledně ČEZu jsem více než šokován. Ústavní soud vzal občanům prakticky poslední kontrolu nad fungováním energetického giganta ČEZ, ze kterého je financovaná špinavá politika i řada soukromých projektů napojených skrz klientelistické sítě. Nikdo ale nemůže mít přesné důkazy, protože ČEZ všechny informace o zakázkách tají. A totéž se týká desítek podobných veřejných podniků, které hospodaří se stovkami miliard korun,” komentuje celou věc šéf pražských zastupitelů a místopředseda Pirátů Jakub Michálek.

Dlouho ustálený výklad Nejvyššího správního soudu, podle kterého je veřejnou institucí každý podnik ovládaný státem, je díky vyjádřením soudu prolomen. Ústavní soud tvrdí, že ovládání podniku státem, který drží 70 % hlasovacích práv, je irelevantní. Pro soud je důležitější, že firma je založena podle soukromého práva a jsou v ní menšinoví akcionáři.

> „Soud zaměňuje pojmy soukromý a soukromoprávní, veřejný a veřejnoprávní, zaměňuje podstatu a právní formu,” vysvětluje Michálek.

Včerejší rozsudek tak dal politikům návod, jak vyvádět majetek do nekontrolovatelných akciových společností. „Stačí, aby daly státní firmy pár procent menšinovému investorovi a mohou vše utajit. Bez nadsázky to lze označit za druhé "zhasnutí" po privatizaci v devadesátkách. Považuji to za totální nehoráznost,” dodal Michálek.

Senátor Libor Michálek (zvolený s podporou Pirátů) pracuje spolu s dalšími senátory na novele, po které bude muset ČEZ informace poskytovat, samozřejmě s výjimkou obchodního tajemství. *„Podle návrhu bude povinným subjektem každý podnik, který stát nebo veřejnoprávní subjekt ovládá, na dodržování práv občanů na informace bude dohlížet dedikovaný místopředseda Úřadu pro ochranu osobních údajů. V praxi se totiž ukazuje, že soudní kontrola je příliš pomalá a nezajišťuje přístup občanů k informacím,“* říká místopředseda Pirátů Jakub Michálek.

---

Obrázek převzat z A2larm.cz
