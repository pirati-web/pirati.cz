---
layout: post
category: CLANKY
title: 'Piráti: V kampani se opíráme především o dobrovolné dárce'
date: 2017-07-26T11:10:40+02:00
author: Karolína Sadílkova
image: /assets/img/articles/2017/ivan-harmonika.jpg
tags: kampaň
---
Kampaň České pirátské strany pro volby do Poslanecké sněmovny PČR je v plném proudu. „Nejsme jako tradiční strany, které využívají k financování státních zdrojů. Nejsme ani podnikatelský projekt, abychom vynaložené prostředky vnímali jako investici,“ říká předseda Pirátů Ivan Bartoš. Piráti se spoléhají především na dobrovolnictví, nadšení a transparentní veřejné financování.

Do kampaně k letošním volbám vloží Piráti 4,5 milionu korun, další milion už vybrali od více než tisícovky dárců. „*Náš ambiciózní cíl je zisk 10 procent hlasů. I v případě polovičního čísla, tedy až překročíme hranici pro vstup do Sněmovny, budeme parlamentní stranou se zdaleka nejefektivnějším financováním v přepočtu na počet získaných hlasů. Naše investice jsou řádově nižší než u jiných stran, které si zaplatí agentury a ty pak spustí kobercové nálety, billboardy a podobně,*“ dodává k tomu Bartoš.

Podpořit Pirátskou kampaň může každý, a to rozličnými způsoby. Nejjednodušší způsob je prostřednictvím transparentního účtu. Pomocí formuláře na našich stránkách můžete přispět a rozhodnout se, zda chcete Piráty podpořit v celostátních nebo komunálních volbách a konkrétních krajích anebo bez určení účelu.

Adresnější formou pro letošní volby je příspěvek projektu [Pirátské plavby do Sněmovny](https://www.hithit.com/cs/project/3805/piratska-plavba-do-snemovny) na serveru Hithit.cz. Prostřednictvím hromadného financování zde sháníme podporu pro plavbu solární lodi po Vltavě a Labi, na jejichž městech budeme postupně představovat náš program i kandidáty. Chceme společně s vámi hovořit o problémech, návrzích i našich řešeních a snad si užijeme i trochu zábavy v pozdním létu v podobě akcí pro děti a koncertů.


Neméně důležitou formou pomoci je pro nás dobrovolnictví. Protože plánujeme další výtisk volebních novin – Pirátských listů – uvítáme každého, kdo se bude podílet na jejich distribuci. První letošní výtisk vyšel v nákladu 250 tisíc kusů. Do rozdávání listů se zapojil doslova každý Pirát, a jak říká Ivan Bartoš: „*Ne každý sedí u internetu a ne všechny informace se přes sociální sítě k lidem dostanou. Máme skvělé reakce od seniorů i od lidí v regionech. Noviny stále nejsou mrtvé médium.*“

Kromě distribuce se naši dobrovolníci zapojují do dalších rozličných aktivit. Je možné, že cestou do práce potkáte auto s pirátským polepem. Možná zahlédnete naši plachtu na plotu zahrádky nebo se zúčastníte akce v některém z měst, kde naši dobrovolníci aktivně působí.

Příležitostí zapojit se do Pirátské kampaně je mnoho. Stačí zvolit způsob, který je vám nejbližší. Jsme vděční i za ty nejmenší dary a jakoukoliv pomoc. Podpořte nás a pusťte nás na ně!
