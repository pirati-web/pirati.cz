---
layout: post
category: CLANKY
title: "Začíná pirátská plavba do Sněmovny"
date: 2017-08-16T08:26:00+02:00
author: Karolína Sadílková
image: /assets/img/articles/2017/priplouva.jpg
tags: kampan
---

Ve čtvrtek 17. srpna vyplouvá pirátská solární loď na měsíční plavbu po Labi a Vltavě. Loď startuje z domovského kotviště Marina Píšťany u Lovosic a první víkend navštíví i s lídrem Pirátů Ivanem Bartošem na palubě hlavní centra severu země – Ústí nad Labem a Děčín. Během čtyřtýdenní plavby pak plavidlo zakotví v řadě měst v Ústeckém i Středočeském kraji a v Praze. Celá plavba se koná díky velice úspěšné pirátské fundraisingové sbírce na serveru Hithit.
 
„Celý fundraisingový projekt pirátské plavby do Sněmovny byl mimořádně úspěšný. Dárci, kteří nám přispěli prostřednictvím serveru Hithit byli natolik štědří, že jsme vybrali víc než dvojnásobek původně plánované částky. To nám nyní umožní, aby náš druhý tým navštívil města na Moravě, kam solární loď nedopluje, a to se skákací nafukovací pirátskou lodí,“ říká Ivan Bartoš, předseda České pirátské strany.
 
Lídr Bartoš poprvé na plavidlo přistoupí na konci týdne, a to pátek v Ústí nad Labem u Zanádraží u Benešova mostu. Tato zastávka bude zároveň mimořádnou příležitostí, kdy se potkají dvě pirátská předvolební vozidla – loď a autobus. Ten na cestu vyrazil již začátkem týdne. Bartoš na lodi popluje po celý pátek i sobotu, navštíví i Děčín, loď pak bude pokračovat i po dalších severočeských a středočeských městech.
 
„V sobotu v Děčíně můžete dorazit na pirátskou party v klubu Děčín, následně jedeme do Lovosic. V úterý budeme na Střeleckém ostrově v Litoměřicích a večer nás potkáte v hospodě u Letního kina. Potom poplujeme dál proti proudu – ve středu v Roudnici se těšíme na večerní debatu v Marině, ve čtvrtek budeme ve Štětí a v pátek pětadvacátého v Kralupech,“ odkrývá plány Pirátka Bára Přibylová, která plavbu organizuje. Týden zakončí loď u soutoku na Mělníku.
 
„Během plavby a jednotlivých zastávek vám představíme konkrétně náš program i naše kandidáty a organizujeme i několik kulturních akcí. Každého na pirátskou loď zveme! Jde o ekologické a unikátně technologicky řešené plavidlo, které stojí za svezení,“ dodává Přibylová.

### Odkazy 

* [Program pirátské plavby](https://www.pirati.cz/plavba/)
* [Fundraising na pirátskou plavbu do Sněmovny](https://www.hithit.com/cs/project/3805/piratska-plavba-do-snemovny)
