---
layout: post
category: CLANKY
title: "Sobotka by měl sedět spolu s Bakalou na lavici obžalovaných"
date: 2017-09-01T15:03:00+02:00
author: Jakub Michálek
image: /assets/img/articles/2017/politici.jpg
tags: kampan
---

Dnes jsem se zúčastnil hlavního líčení s výslechem premiéra Sobotky v kauze OKD. Domnívám se, že Sobotka by neměl stát u soudu jako svědek, ale že by ho justice měla spolu s panem Bakalou usadit na lavici obžalovaných. Rád bych se s vámi podělil o svůj pohled právníka, který není propojen s žádnou vlivovou skupinou v této kauze ani na rozdíl od jiných politiků nedostal od pana Bakaly žádný sponzorský dar.

Stejnou písničku hrají čeští politici už dvacetpět let. Na chvíli se zhasne a když se rozsvítí, státu chybí majetek za miliardy korun. Stejně jako v kauze Opencard to v kauze OKD vypadá tak, že před soudem stojí úředníci Fondu národního majetku místo odpovědných politiků. Místo Sobotky, který vládě privatizaci předložil, stojí před soudem manažeři fondu Kuta a Škurek, kteří podklady připravovali, a znalec Doucha, který v posudku „zapomněl“ vyčíslit majetek cca 30 dceřiných firem. 

### Jak se kradlo v kauze OKD

Domnívám se, že kauza OKD je jedna velká série podfuků:

* počínaje vložením 44 000 bytů do podnikového majetku OKD, 
* dobrovolným rozhodnutím státu připravit se o kontrolní balík akcií v roce 1996, 
* tunelováním při nákupu OKD Karbon Investem, 
* přes prodej 46 % podílu hluboko pod cenou v roce 2004, až po 
* následné tunelování firmy, kde Bakala poškodil zejména investory (nabídkou na burze a vydáním bezcenných dluhopisů při současném tunelování). 

Další podfuk se teprve chystá, a to až se zjistí, že náklady na rekultivaci po těžbě musí hradit daňoví poplatníci, protože Bakala netvořil dostatečné rezervy na rekultivaci a zisky z firmy vysál. 

Právě prodej minoritního podílu 46 % se dnes řešil u soudu. To, že Sobotka dnes poukazuje na to, že podváděli i jiní před ním, je sice hezké, ale pouze tím odvádí pozornost od projednávané kauzy a také vzbuzuje otázku, proč s tím nic nedělal, když to jako ministr financí věděl a měl řešit, protože nárok ještě nebyl promlčený. 

Ale zpět k prodeji minoritního podílu, který Bakala dostal od Grossovy vlády ČSSD v podstatě za hubičku - spolu se spoustou polností, bytů a firem navíc zdarma. Sobotka totiž v roce 2004 jako ministr financí na vládě navrhl, aby byl skoro poloviční podíl OKD zprivatizován firmě Karbon Invest za cenu 4,1 miliardy korun. Reálná hodnota celého majetku OKD se pohybovala kolem 50 miliard korun. Velká část majetku firmy vůbec nebyla předmětem ocenění nebo byla oceněna za zlomek ceny (jako byty OKD). 

V té době už Bakala ovládal Karbon Invest, který v květnu 2004 ještě před privatizací tajně koupil za cenu kolem 10 miliard korun. Tohle byla cesta, jak Sobotka přihrál Bakalovi miliardové majetky a udělal z Bakaly jednoho z nejbohatších Čechů.

Sobotka naprosto nepochopitelně i dnes u soudu hájil názor, že stát prodal OKD bez výběrového řízení za tržní cenu. 

### Bakala zosnoval spiknutí proti českému státu

Máslo na hlavě v této kauze má nejen ČSSD, jejíž vláda privatizaci schválila, ale také ANO, TOP09 i ODS. Považuji tuto kauzu za spiknutí proti daňovým poplatníkům. Jde patrně o jednu z největších kauz v Česku s celkovou odhadovanou škodou kolem 20 miliard korun. Ani dnes ministr financí, vláda a sněmovna nedělají nic pro to, aby se privatizace rozkryla a Bakala škody aspoň částečně nahradil. 

Bakala si zařídil lidi jak na straně Ministerstva financí, tak fondu národního majetku, dokonce i lobbisty u Evropské komise. Vlastnil média a byl ve střetu zájmů ještě než to bylo cool. Na tomto spiknutí se podílejí i některé politické strany a někteří politici: 

* Předně Sobotkův kamarád advokát Pokorný dělal v této věci poradce pro Bakalu, když Sobotka nesl privatizaci na vládu. Následně advokátní kancelář téhož Pokorného psala za Ministerstvo financí vyjádření pro Evropskou komisi, že bylo vše v pořádku. 
* Bakala si zařídil, že Pavel Kuta jako jeho člověk bude mít na Fondu národního majetku privatizaci na starosti. Manažer Pavel Kuta předtím pracoval pro Bakalovu Patrii. 
* Bakala pracoval jako ekonomický poradce předsedy KDU-ČSL Josefa Luxe, byl také údajně přítelem guvernéra ČNB Josefa Tošovského a velmi blízkým přítelem bývalého prezidenta Václava Havla, kterému navrhoval lidi do funkcí. 
* Pavel Telička, europoslanec hnutí ANO, vyinkasoval od Bakaly přes 50 milionů korun za lobbing u Evropské komise ve věci OKD. 
* ODS od něho dostala předvolební sponzorský dar 15 milionů, TOP09 8 milionů a Věci veřejné 6 milionů, to vše bylo v roce 2010 zveřejněno samozřejmě až po volbách. Jde o peníze špinavé, velmi pravděpodobně vytunelované z OKD. 
* Bývalý předseda TOP09 Karel Schwarzenberg je Bakalův přítel a obchodní partner, společně například zprivatizovali Becherovku a vlastnili časopis Respekt. Vedle nákupu vydavatelství Economia a nákupu luxusních obchodů v Pařížské ulici šlo o jeden z mnoha kroků, kterými si Bakala dávno před Babišem kupoval média a přízeň elit.

Je nehorázné, že uplacené strany zabránily ustavení vyšetřovací komise sněmovny. Proti ustavení vyšetřování hlasovaly všechny kluby poslanců s výjimkou Úsvitu, přičemž hlasování bylo zařízeno tak, aby ho mediálně „přebilo“ vystoupení Andreje Babiše v kauze Čapí hnízdo.  

### Chceme udělat maximum pro vyšetření a nápravu zločinné privatizace OKD

Piráti prosazují, aby:

Poslanecká sněmovna ustavila **vyšetřovací komisi**, která by vyšetřila,
 * a) kdo zodpovídá za rozhodnutí vzdát se kontrolního balíku akcií v roce 1996 a proč Bohuslav Sobotka jako ministr financí nepodal za stát trestní oznámení, když to ještě nebylo promlčené a dnes Sobotka svádí vinu právě na tyto lidi,
 * b) kdo zodpovídá za škodu, která státu vznikla nevýhodným prodejem minoritního balíku akcií v roce 2004 a následné vytunelování firmy,
 * c) kdo zodpovídá za nečinnost státu při vymáhání podmínky privatizační smlouvy, aby OKD měla dostatečnou rezervu na rekultivaci životního prostředí po těžbě, 
 * d) kdo zodpovídá za nesplnění příslibu privatizace bytů OKD.

Předseda vlády Bohuslav Sobotka **okamžitě rezignoval na funkci předsedy vlády.**

Ministr financí Pilný za ANO informoval Evropskou komisi o **změně stanoviska České republiky, že státu privatizaci minoritního balíku akcií v roce 2004 vznikla škoda a že stát považuje tuto podporu soukromých subjektů za nedovolenou.** Tento krok měl učinit už jeho předchůdce Andrej Babiš jako ministr financí, který to nájemníkům bytů přislíbil, ale svůj slib porušil. Namísto toho ministerstvo operuje kuloárovými informacemi, že komise bude čekat na rozhodnutí trestního soudu.

Stát uplatnil na základě probíhajícího trestního řízení a nedovolené podpory všechny kroky ke zneplatnění privatizační smlouvy.

Stát nestranně a nezávisle vyšetřil dobíhající tunelování OKD ze strany Zdeňka Bakaly, aktivně přitom spolupracoval s dalšími státy, a přijal vůči těm, kdo měli z podvodů profit – včetně Zdeňka Bakaly a Radka Pokorného – účinné sankce.

Politické strany TOP09 a ODS vrátily špinavé miliony, které dostaly jako sponzorský dar a které pocházejí z Bakalova privatizačního podvodu.

### Kauza v médiích

* [mapovani.cz – Zdeněk Bakala a OKD](http://www.mapovani.cz/tema/zdenek-bakala-a-okd/71)
* [novinky.cz – Telička a jeho firma v době sporu o byty OKD inkasovaly od Bakaly desítky milionů](https://www.novinky.cz/domaci/336158-telicka-a-jeho-firma-v-dobe-sporu-o-byty-okd-inkasovali-od-bakaly-desitky-milionu.html)
* [idnes.cz – Bakala daroval před volbami pravici přes 28 milionů, ČSSD se zlobí](http://zpravy.idnes.cz/bakala-daroval-pred-volbami-pravici-pres-28-milionu-cssd-se-zlobi-pw1-/domaci.aspx?c=A100602_172122_domaci_cem)
* [Česká pozice – Kauza OKD, pozoruhodná spojitost mezi prodávajícím a kupcem](http://ceskapozice.lidovky.cz/kauza-okd-pozoruhodna-spojitost-mezi-prodavajicim-a-kupcem-pq4-/tema.aspx?c=A151013_172021_pozice-tema_kasa)
* [idnes.cz – Na žehlení privatizace se podíleli i Telička i Tošenovský](http://zpravy.idnes.cz/na-zehleni-privatizace-okd-se-podileli-i-telicka-a-tosenovsky-ptb-/domaci.aspx?c=A140405_121542_domaci_hv)
* [mapovani.cz – Zdeněk Bakala a OKD, vztahy s politiky](http://www.mapovani.cz/zdenek-bakala-a-okd/vztahy-s-politiky/115)
* [Lidovky.cz – Bakalovi nejlépe vynášejí peníze, které investoval do Havla](http://www.lidovky.cz/leko-bakalovi-nejlepe-vynaseji-penize-ktere-investoval-do-havla-p82-/nazory.aspx?c=A160523_122011_ln_nazory_mpr)
* [Česká televize – Privatizace OKD, sága plná bílých míst](http://www.ceskatelevize.cz/ct24/ekonomika/1073489-privatizace-okd-saga-plna-bilych-mist)
* [Severočeská pravda – Jak to bylo a je s OKD](http://severoceskapravda.cz/index.php/informace/1105-jak-to-bylo-a-je-s-okd)
