---
layout: post
category: CLANKY
title: "Všichni nekradou! Piráti představili programové priority do horké fáze kampaně."
date: 2017-09-07T12:34:00+02:00
author: Karolína Sadílková
image: /assets/img/articles/2017/ivan-texty.jpg
tags: kauzy
---
 
Cílem politiky Pirátů je svobodná a digitálně propojená společnost. Protože jen taková umožňuje vznik bohaté a moderní ekonomiky, která umožní existenci sociálního státu i v budoucnu. Ekonomičtí experti, včetně ministra financí, se netají tím, že současná ekonomika nedokáže zaplatit důchody, platy učitelů a o investicích do moderní infrastruktury nemluvě. Piráti proto představují programové priority, jak společnost přebudovat. Skládá se ze čtyř základních pilířů:
 
1. Zjednodušení státu pomocí technologií zajistí konkurenceschopnost Česka v digitálním věku
2. Kontrola moci a mocných umožní zavedení moderních postupů a zabrání rozkrádání veřejných rozpočtů např. v oblasti předražených IT projektů
3. Ochrana občanů před šikanou zabrání svazování iniciativy
4. Obrana svobody vede ke svobodné společnosti a rozvoji vzdělání
 
> „Chceme, aby Česko prosperovalo, a proto jsme vybrali jako volební slogan ostré části kampaně: VŠICHNI NEKRADOU! V Česku je spousta úspěšných firem či technologických start-upů, do budoucnosti se díváme s důvěrou, odmítáme negativistické osočování ve stylu, že všichni kradou – není to pravda,“ vysvětluje volební lídr Pirátů Ivan Bartoš.

## Podrobný program jednotlivých pilířů

### Zjednodušení státu pomocí technologií 

1. **Daně, které každý pochopí – jedna nižší daň namísto 6 různých forem zdanění**
Jsme jediná strana se skutečně rovnou daní. Jedna sazba bude platit pro všechny. Svůj plat si spočítáte z hlavy. Zaměstnanec s průměrnou mzdou ušetří 7,5 tisíce ročně. 

2. **Na úřad může každý z domova – co jiní nezvládli za čtyři roky, naprogramujeme za týden**
Nabízíme svobodu, které se můžete skutečně dotknout. Lidé si už nebudou muset brát volno kvůli nové občance, řidičáku nebo změně trvalého bydliště. Vše bude díky Pirátům na jednom místě a online.

3. **Podpoříme malé podnikatele i tím, že zjednodušíme byrokracii**
Už nyní funguje web urad.pirati.cz, kde si můžete založit firmu za jediný den. Propojíme databáze a registry, aby nedocházelo ke zbytečným duplikacím v systému.

4. **Česko nesmí být montovnou a skladištěm Evropy**
Pobídky budeme směřovat do vědy, výzkumu a inovací. Máme např. výborný automobilový průmysl a antivirové firmy. Chceme v Česku takové podmínky, abychom vyváželi samořídící elektromobily do světa a měli tu něco jako Sillicon Valley pro Evropskou unii.

### Kontrola moci a mocných

5. **Vymáhání hmotné odpovědnosti politiků a úředníků**
Za jednu zakázku musí být vždy zodpovědný konkrétní člověk. Už se nesmí opakovat situace, kdy se zodpovědnost za korupční kauzy rozptýlí mezi tolik lidí, že nikdo ve finále nenese zodpovědnost. (CASA, atd)

6. **Konec praxe politických trafik – důsledně otevřená výběrová řízení na všechny pozice**
Místa v dozorčích radách nesmí fungovat jako „držhubné“. Už žádné zakázky za mlčení a odchod poslanců, jak jsme měli možnost sledovat např. během vlády Petra Nečase. 

7. **Postupné zrušení podpory biopaliv a důsledná kontrola poskytovaných zemědělských dotací**
Chceme pestré zemědělství, ne širé žluté lány řepky. Kdo dostává české dotace, musí chránit půdu např. proti odvodňování a erozi.

8. **Donutíme ČEZ a další státní firmy zveřejňovat smlouvy**
Firmy, které slouží občanům, musí podléhat i jejich kontrole. Schválené podoba novely zákona o registru smluv je nefunkční vykastrovaný paskvil, který zdaleka neodpovídá slibům, ke kterým se zavázala většina politiků současné Sněmovny těsně po volbách. Není možné, aby se Zákon o svobodném přístupu k informacím nevztahoval na firmy typu ČEZ. Změníme to.

### Ochrana občanů před šikanou

9. **Stop hromadění exekucí – zásada jeden dlužník = jeden exekutor** 
Exekuce se sloučí dle místní příslušnosti dlužníka. Nechceme ožebračování dlužníků. Poplatky na vymáhání dluhů nesmí být vyšší než samotný dluh. Kde nic není ani smrt nebere. 

10. **Konec šikany ze strany OSA**
Autorské právo se musí vrátit ke svému původnímu účelu. Odmítáme poplatky za prázdná média. Už žádné ohlašování koncertů 20 dní předem a výpalné za produkci své vlastní hudby.

### Obrana svobody

11. **Svobodný výběr školy a okamžité zvýšení platů učitelů o 20 %**
Vzdělání je nejlepší investice do budoucna. Vzdělaná společnost je zárukou svobody a prosperity, nepodléhá propagandě a manipulacím. Chceme rozmanitý vzdělávací systém, v němž si každý vybere nejvhodnější školu i způsob výuky.

12. **Nekompromisní rozkývání korupčních vazeb**
Svobodná země je ta, kde má každý možnost přihlásit se do výběrového řízení a uspět. Jako hlídací psi budeme pokračovat v našich dosavadních aktivitách. Máme transparentní účet a registr lobbistických schůzek. Za to budeme lobbovat u ostatních stran.

13. **Zrušení plošného sledování telefonu, stejně jako šmírování a cenzury internetu**
Nechceme žít v době, kdy nás sleduje velký bratr na každém rohu. Odmítáme salámovou metodu postupného utužování internetu, médií a dalších komunikačních kanálů. 1984 nebyl návod k použití.

14. **Přímá demokracie**
Jsme pro zavedení klouzavého mandátu – tedy skutečného oddělení exekutivy a legislativy. Odvolávání politiků vnímáme jako pojistku a potvrzení zodpovědnosti vůči občanům tam, kde jsou politici voleni přímo. Počítáme se zákonodárnou iniciativou občanů ve formě petic. Do Sněmovny poputuje každý návrh s alespoň 20 tisíci podpisů. V případě její nečinnosti rozhodne referendum. Svoboda vzniká odspoda.

15. **Zavedeme participativní rozpočty a daňové asignace**
Participativní rozpočet umožní každému občanovi podílet se na rozhodnutí o tom, kam půjdou peníze z daní. Zavedli jsme už participativní rozpočet uvnitř strany a poté i v brněnském zastupitelstvu. Až 2000 Kč si občané odečtou z daní při obdarování neziskové instituce s průhledným financováním nebo média veřejnoprávní služby.

**VŠICHNI NEKRADOU. PUSŤTE NÁS NA NĚ!**
