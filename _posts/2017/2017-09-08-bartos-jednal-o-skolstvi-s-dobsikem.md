---
layout: post
category: CLANKY
title: "Lídr Pirátů Bartoš jednal s předsedou školských svazů Dobšíkem o stavu českého vzdělávání."
date: 2017-09-08T12:11:00+02:00
author: Karolína Sadílková
image: /assets/img/articles/2017/cmos.jpg
tags: skolstvi
---
 
Předseda České pirátské strany Ivan Bartoš se včera setkal s předsedou Českomoravského odborového svazu pracovníků školství Františkem Dobšíkem. Tématem jednání byly především priority a požadavky Pirátů v oblasti zlepšení celkové situace a kondice českého školství. Pirátům jde o nastartování systémového řešení problému českého vzdělávání. Klíčovým deficitem je podle Pirátů věc motivace, a to na všech frontách. Piráti jako jedni z prvních stran ve svém programu představili záměr navýšení platů ve školství o 20 %.

Mezi diskutovanými otázkami dominovalo téma mezd učitelů. Bartoš i Dobšík se shodli v pohledu, že je třeba řešit atraktivitu samotného zaměstnání učitele. Zvýšení nárokové (tabuklové) složky platu je toho nutnou součástí. Takto pojaté zvýšení platů sníží bariéru absolventů na vstupu do školství a zároveň pomůže nastartovat pozitivní posuny ve vyučování mezi stávajícími učiteli. Sektor vzdělávání má díky nezájmu, krátkozrakosti a různým „ztrátám na vedení“ obrovský dluh na motivaci všech – vzdělávajících i vzdělávaných i jejich rodičů. Piráti chtějí nastartovat obrat v motivaci. Vyrovnání dluhu na platech učitelů je nutnou podmínkou k tomu něco změnit – jakkoli je jasné, že je to podmínka zdaleka nikoli postačující.

> „Vinou nízkého zájmu absolventů v poslední dekádě či dvou nám populace učitelů kvapem stárne a do roku 2020 ji přirozeně opustí asi 20 % lidí. Čelíme budoucnosti s akutním nedostatkem v počtu učitelů. Už přitáhnout potřebný počet absolventů k učení je náročný a nákladný úkol. V takové situaci není realistické si myslet, že vložení prostředků do nenárokové složky platu (odměn rozdělovaných řediteli) umožní výrazně obměnit složení učitelských sborů,“ říká Bartoš. 

Peníze vložené do vzdělávání jsou investice do budoucnosti země – budoucnosti tak vzdálené, že její důležitost nedokázala docenit dosud žádná z našich vlád. Uvnitř systému školství není kde brát. 

> „Nedávné rozhodnutí hasit dluh na zajištění inkluzí porušením slibu vysokým školám je důkazem zoufalosti situace. Zatímco na infrastrukturách se přehazují desítky miliard, školství musí škemrat o každý stamilion a nemá ani můžnost určit, aby peníze šly tam, kde jsou nejvíce potřeba. To je praxe, kterou chtějí Piráti změnit,“ dodává Bartoš.
