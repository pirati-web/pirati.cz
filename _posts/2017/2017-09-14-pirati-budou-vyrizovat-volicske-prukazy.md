---
layout: post
category: CLANKY
title: "Piráti začnou voličům vyřizovat voličské průkazy. Chtějí tak zvýšit volební účast"
date: 2017-09-14T09:43:00+02:00
author: Ivan Bartoš
image: /assets/img/articles/2017/volicsky.jpg
tags: volby
---

Piráti chystají jednu z největších akcí na podporu volební účasti v historii České republiky. Umožní občanům na vybraných místech v Praze, Brně a dalších městech zažádat o voličské průkazy. Ulehčí tak život mnoha přespolním, kteří by se jinak museli kvůli volbám buď vrátit do obce trvalého bydliště nebo napsat žádost s ověřeným podpisem a vyřídit si voličský průkaz korespondenčně.

> „Zatímco v Estonsku se už léta volí elektronicky a ve většině vyspělých zemí jde hlasovat alespoň poštou, v České republice jsme zaspali dobu. Tím, jak stát volby dělá zbytečně složité, demotivuje mnoho lidí v tom, aby šli volit. Piráti to chtějí změnit,“ vysvětluje předseda České pirátské strany Ivan Bartoš.

Piráti věří, že získají dobrovolníky z řad advokátů a dalších subjektů, které mohou ověřovat podpisy, tedy například notáře. Mezi náležitosti žádosti o voličský průkaz patří totiž i ověřený podpis.

> „Inspirovali jsme se v Americe a Británii, kde se lidé k volbám registrují. Akcí na podporu volební účasti připravujeme vícero. Měřítkem úspěšnosti voleb totiž není jen náš výsledek, ale i celková volební účast. V prvních letech po revoluci volili téměř všichni – dobrovolně. Věřili v pozitivní změnu, kterou demokracie přinese. Neúčast u voleb je pro mnohé určitá forma protestu. Přitom jediný protest je jít volit,“ shrnuje Bartoš.
 
Vyřídit si voličský průkaz „na ulici“ bude možné mezi 1. a 10. říjnem.

Není to poprvé, co se Piráti ujali řešení úředního marastu namísto státu. Již v červnu na stránce urad.pirati.cz spustili plně funkční aplikaci na zakládání firem online, nejrychlejším zájemcům pak firmu skutečně založili.

