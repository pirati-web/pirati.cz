---
layout: post
category: CLANKY
title: "Piráti kvůli předvolebnímu duelu Babiše se Zaorálkem podávají podnět RRTV"
date: 2017-10-09T09:40:00+02:00
author: Karolína Sadílková
image: /assets/img/articles/2017/rrtv.jpg
tags: kampan
---
 
Česká pirátská strana vyzvala TV Nova, aby poskytla více vysílacího času ostatním stranám nebo rozšířila počet účastníků plánovaného duelu Andreje Babiše a Lubomíra Zaorálka. Dle Pirátů Nova poruší Zákon o televizním a rozhlasovém vysílání, pokud poskytne prostor jen dvěma stranám. Piráti proto podali podnět Radě pro rozhlasové a televizní vysílání.
 
> „Pozvánku si tímto krokem vynutit nechceme. Ale více než polovina celého politického spektra by zůstala nezastoupena. Pereme se osm let za to, aby média informovala objektivně. To, že teď sami mediální prostor dostáváme, neznamená, že přestaneme po médiích objektivitu vyžadovat,“ vysvětluje předseda strany Ivan Bartoš.
 
**Podnět Radě pro rozhlasové a televizní vysílání**
Piráti Nově navrhují buď přidat k Babišovi a Zaorálkovi další diskutující nebo poskytnout v hlavním vysílacím čase prostor i dalším stranám.
 
> „Není možné, aby na největší televizi dostaly v předvolebním vysílání prostor jen ANO a ČSSD. Tyto volby nejsou o dvou stranách. Veřejnoprávní ČT i soukromá Prima prostor více stranám poskytují. Není důvod, proč by zásady objektivity neměla dodržovat i Nova,“ uzavírá Bartoš.
 
[§31 odst. 3 Zákona o televizním a rozhlasovém vysílání říká](https://www.zakonyprolidi.cz/cs/2001-231#cast5-hlava1), že Provozovatel vysílání je povinen zajistit, aby ve zpravodajských a politicko-publicistických pořadech bylo dbáno zásad objektivity a vyváženosti a zejména nebyla v celku vysílaného programu jednostranně zvýhodňována žádná politická strana nebo hnutí, popřípadě jejich názory nebo názory jednotlivých skupin veřejnosti, a to s přihlédnutím k jejich reálnému postavení v politickém a společenském životě.
