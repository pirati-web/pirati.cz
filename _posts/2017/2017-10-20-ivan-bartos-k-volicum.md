---
layout: post
category: CLANKY
title: "Závěrečný vzkaz Ivana Bartoše podporovatelům Pirátů"
date: 2017-10-20T10:11:00+02:00
author: Ivan Bartoš
image: /assets/img/articles/2017/ivan-pirati.jpg
tags: kampan
---

Vážení podporovatelé Pirátů, 
 
Děkujeme, Vaše podpora je skvělá! Ale všichni víme, že bez hlasů ve volbách se politika dělat nedá. Pirátskou stranu jsme založili před osmi lety, po roce jsme měli první zastupitele, trvalo tři roky, než jsme získali prvního senátora, po pěti letech práce jsme pronikli na pražský magistrát a pirát se stal starostou v Mariánských Lázních. Loni jsme zakotvili v dalších třech krajských zastupitelstvech. 
 
Osm let jsme to dělali ve svém volném čase, každý vedle svojí práce, poháněla nás pouze snaha zlepšit život lidí v Česku. Hlídáme mocné, navrhujeme, jak by se dal modernizovat stát, zastáváme se lidí, na které dopadají některé zákony příliš tvrdě a bráníme svobodu, nejen Internetu. 
 
Pokud nám fandíte, pokud se vám líbí, co děláme v Mariánských Lázních, v Praze, v Brně i jinde po republice, tak nás prosím volte i do Sněmovny. 
 
Letos máme jedinečnou šanci prorazit do velké politiky a dokázat vám, že politika se dá dělat bez trafik, bez vazeb na lobbisty a s radostí. Jsme jediná strana nespojená se skandály, korupcí a byrokracií. Jsme tu osm let. Hájíme svobodu, přinášíme čerstvé nápady a nebojíme se říkat, co si myslíme.

Rád bych poděkoval těm tisícům lidí, kteří nám pomohli během volební kampaně. Dvanáct set lidí poskytlo bezplatně svůj plot, balkón či auto jako reklamní prostor. Přes tisíc lidí nám pomohlo rozdat a roznést 750 000 kusů volebních novin (další statisíce kusů jsme rozeslali poštou) a už 17 000 lidí si nastavilo pirátský proužek do profilové fotky na Facebooku. 

Dnes od dvou hodin můžete dát Pirátům šanci, ať ve Sněmovně předvedeme, co umíme. Je to na vás. 

Moc děkuji všem, kdo nás podpoří. Sdílejte!

Ivan Bartoš, předseda České pirátské strany

P.S. Pusťte nás na ně!
