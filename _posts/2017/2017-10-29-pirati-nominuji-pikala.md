---
layout: post
category: CLANKY
title: "Piráti navrhují do předsednictva Sněmovny olomouckého lídra Vojtěcha Pikala"
date: 2017-10-29T16:40:00+02:00
author: Karolína Sadílková
image: /assets/img/articles/2017/ivan-vojta.jpg
tags: sněmovna
---

Poslanci České pirátské strany v neděli 29. října zvolili na svém druhém zasedání nominanta na post místopředsedy Poslanecké sněmovny ČR, stal se jím lídr olomoucké kandidátky Voltěch Pikal. 

> „Vojtěch Pikal má dlouholetou zkušenost v předsednictvu strany, má široké procesní a právní znalosti Jednacího řádu Poslanecké sněmovny ČR a legislativy s tím spojené a v neposlední řadě i organizační a jazykové znalosti nutné pro tuto funkci. Nepředpokládáme tedy, že by jako kandidát třetí nejsilnější strany neměl získat podporu,“ uvedl lídr strany Ivan Bartoš. Pirátští poslanci dále specifikovali pět výborů, které jsou pro ně z hlediska obsahu prioritní. Minimálně ve třech z nich budou Piráti usilovat o předsednické křeslo.
 
Do čela Výboru pro bezpečnost bude klub prosazovat předsedu strany Ivana Bartoše, do čela Výboru pro vědu, vzdělání, kulturu, mládež a tělovýchovu byl nominován Lukáš Bartoň, Výbor pro životní prostředí za Piráty má vést Dana Balcarová, Výbor pro veřejnou správu by měl dle Pirátů řídit Ondřej Profant. 

> „Vzhledem k absolutní prioritě, kterou je pro Piráty oblast E-governmentu, budeme podporovat vyčlenění této oblasti z Výboru pro veřejnou správu, podpoříme proto myšlenku ustanovení samostatného Výboru pro E-government, který by vedl IT expert strany Ondřej Profant,“ vysvětli Bartoš. Pátým výborem, o který projeví Piráti zájem, je Výbor pro evropské záležitosti, do jehož čela nominují Mikuláše Peksu.
 
 Piráti dále respektují výsledky voleb, na pozici předsedy Sněmovny proto dle rozhodnutí voličů podpoří kandidáta ANO Radka Vondráčka, na pozici prvního místopředsedy pak budou hlasovat pro lídra ODS Petra Fialu. „Jsou to kompetentní kandidáti, kteří nemají korupční škraloup a mají v této věci zkušenosti,“ uvedl Bartoš.
 
