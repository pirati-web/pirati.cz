---
layout: post
category: CLANKY
title: "Piráti iniciují setkání předsedů opozičních klubů, chtějí diskutovat o spravedlivém rozložení postů ve Sněmovně"
date: 2017-11-06T13:33:00+02:00
author: Karolína Sadílková
image: /assets/img/articles/2017/tym.jpg
tags: sněmovna
---

Piráti oslovili opoziční strany s návrhem na neformální setkání u kulatého stolu. Smyslem schůzky, které by se měly účastnit všechny strany kromě ANO, je koordinovat preference opozičních stran při obsazení některých výborů Sněmovny a rovněž diskutovat problém, že hnutí ANO chce mít předsedu Mandátového a imunitního výboru.
 
„Považujeme za vážnou hrozbu to, že hnutí ANO chce obsadit Mandátový a imunitní výbor, který bude rozhodovat o vydání poslanců Andreje Babiše a Jaroslava Faltýnka k trestnímu stíhání. Domníváme se, že z hlediska neutrality by bylo vhodnější, aby předsedou byl někdo z opozičních stran,“ vysvětluje předseda poslaneckého klubu Pirátů Jakub Michálek.
 
K setkání se vyjadřuje i předseda strany Ivan Bartoš: „Společná jednání v uplynulých dvou týdnech ukazují, že požadavky stran na uspořádání Sněmovny, co se předsednických křesel ve výborech týká, se v řadě případů překrývají. Například požadavek na obsazení křesla předsedy Bezpečnostního výboru oznámili, jak Piráti, tak ODS i SPD. Tímto setkáním bychom rádi přispěli ke konstruktivní domluvě o rozložení pozic včele výborů Sněmovny. Cílem je maximalizovat sílu opozičních stran a najít cestu, jak prostřednictvím práce ve výborech mohou jednotlivé strany prosadit co možná nejlépe své programové priority.”
 
Pro synchronizaci termínu Piráti šéfům klubů nabídli interaktivní formulář Doodle.
