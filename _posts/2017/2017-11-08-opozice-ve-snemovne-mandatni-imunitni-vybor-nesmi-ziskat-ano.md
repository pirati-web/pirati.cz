---
layout: post
category: CLANKY
title: "Opoziční strany se na setkání iniciovaném Piráty shodly, že Mandátový a imunitní výbor nesmí skončit v rukou ANO"
date: 2017-11-08T10:22:00+02:00
author: Karolína Sadílková
image: /assets/img/articles/2017/ivan-media.jpg
tags: sněmovna
---

Na setkání u kulatého stolu iniciovaném Piráty se opoziční strany shodly, že Mandátový a imunitní výbor nelze ponechat v řízení hnutí ANO. „Všichni zúčastnění souhlasili, že tento výbor nesmí řídit zástupce ANO, jelikož se jedná o orgán, který bude hlasovat o vydání poslanců Andreje Babiše a Jaroslava Faltýnka,“ uvedl předseda poslaneckého klubu Pirátů Jakub Michálek. Tématem setkání dále byla koordinace požadavků opozičních stran k obsazení funkcí předsedů výborů a komisí a také řešení rizik vyplývajících z možných scénářů vlády bez důvěry nebo menšinové vlády ANO s podporou SPD a KSČM.
 
> „Bilaterální vyjednáváni, kdy se každý zvlášť setkává s ANO, nepřináší dle našeho názoru výraznější posun v prosazování programové priority do účasti na výborech ve Sněmovně. Chtěli jsme nabídnout otevřenou platformu, kde si navzájem tyto priority vyjasníme, a to se podařilo. Osobně mě mrzí, že se schůzky neúčastnili zástupci ČSSD a lidovců, každopádně je budeme informovat a na tuto společnou diskuzní “palubu” mohou kdykoliv přistoupit. Zejména kontrolní role v kritických komisích a výborech je jistě i v jejich zájmu,” uvedl předseda Pirátů Ivan Bartoš.
 
Předseda klubu Michálek k tomu doplňuje: „Shodli jsme se, že zástupci všech parlamentních stran musí mít své zastoupení v Bezpečnostním výboru, Volební komisi a Mandátovém a imunitním výboru. Stejně tak jsme se shodli, že předsedové kontrolních komisí Sněmovny například pro BIS či GIBS by měli být z opozice a tyto komise musí být sestaveny paritním způsobem. Probírali jsme rizika menšinové vlády ANO s případnou podporou SPD a KSČM, Piráti apelovali na to, abychom si přesně identifikovali rizika a navrhli i možné scénáře jejich řešení“.

