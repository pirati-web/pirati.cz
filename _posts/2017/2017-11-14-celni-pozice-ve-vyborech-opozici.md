---
layout: post
category: CLANKY
title: "Čelní pozice ve výborech by si dle Pirátů měly rozdělit opoziční strany poměrně"
date: 2017-11-14
author: Karolína Sadílková
image: /assets/img/articles/2017/ivan-jakub-snemovna.jpg
tags: sněmovna
---

Vedoucí pozice ve sněmovních výborech by si měly opoziční strany rozdělit dle systému poměrného zastoupení ve Sněmovně. „Voliči rozhodli o rozložení sil, dle tohoto klíče bychom si měli diskutovat i o rozdělení čelních funkcí ve výborech. Znovu opakuji, že sněmovní výbory jsou významným prvkem našeho demokratického systému. Plní kontrolní funkci a jsou zcela nezastupitelné v legislativním procesu. Pokud menšinová vláda ANO bude kontrolovat veškerá ministerstva, pak bychom rádi diskutovali o svěření vedení výborů do rukou opozičních stran,“ říká předseda Pirátů Ivan Bartoš.

Podle jednacího řádu Sněmovny je předseda dolní komory automaticky předsedou Organizačního výboru. Tento jediný výbor by připadl nominantovi ANO, zbylých 17 výborů by se mělo podle návrhu Pirátů spravedlivě rozdělit mezi opoziční strany na základě získaných mandátů. ODS by podle návrhu jako nejsilnější opoziční strana získala čtyři předsedy výborů, Piráti a SPD po třech, ČSSD a KSČM dva a KDU-ČSL, TOP 09 a STAN po jednom. Žádná z parlamentních stran nemá být dle Pirátů opomenuta. S tím nepočítá návrh hnutí ANO, dle něhož nepřipadne vedení výboru hned dvěma stranám – TOP 09 a STAN.

Piráti deklarují zájem o vedení tří z těchto pěti výborů:

**Bezpečnostní výbor**, o jehož vedení usiluje předseda Ivan Bartoš. Hlavním úkolem je dohled nad politickou nezávislostí policie a odvaha vyšetřovat korupční kauzy mocných a dosud nedotknutelných. O vedení **Výboru pro veřejnou správu** a regionální rozvoj usiluje Ondřej Profant, alternativou je předseda strany Bartoš. Hlavními úkoly nadcházejícího období jsou elektronizace státní správy a zrušení výjimek v registru smluv, jakou má nyní ČEZ. (V případě politické neshody nad předsedou Bezpečnostního výboru chtějí Piráti předsedu Ivana Bartoše ve vedení Výboru pro veřejnou správu a post předsedy Podvýboru pro veřejnou správu a e-Government by obsadil Ondřej Profant.) Do vedení **Výboru pro životní prostředí** Piráti prosazují Danu Balcarovou. Stěžejním tématem je za Piráty postupné zrušení podpory biopaliv, vrácení občanům právo kontrolovat práci úřadů, konkrétně vyjadřovat se skrze spolky v řízeních o stavbách a dalších záměrech ovliňujících kvalitu životního prostředí, dále pak zvýšit poplatky z těžby surovin. **Výbor pro vědu, vzdělání, kulturu, mládež a tělovýchovu** by měl za Piráty vést Lukáš Bartoň. Avizovaným cílem je navýšení výdajů na vzdělávání alespoň na úroveň EU, tj. 5 % HDP. V čele **Výboru pro evropské záležitosti** má stát Mikuláš Peksa. Prostřednictvím tohoto výboru hodlají Piráti tlačit na přijetí jasných pravidel pro bankroty států a bank a přijmout opatření pro stabilizaci bankovního sektoru v Evropě.

>„Vedení sněmovních výborů je zodpovědnou a koncepční prací, kterou veřejnost nevidí, ale základy legislativy se často tvoří právě zde. Pirátům nejde o sbírání poslaneckých funkcí, ale o to, aby vedení tvořili kompetentní a nezávislí lidé se zkušenostmi a znalostmi dané problematiky,“ dodává Bartoš.

Piráti se ve svých požadavcích konstantně drží svých dlouhodobých stanovisek. Prioritou je nyní urychlené zprovoznění Sněmovny a obsazení sněmovních struktur tak, aby plnily roli brzd a protivah v demokratickém systému.
 
Rozdělení sněmovních výborů:
 

|Strana|Počet mandátů|Návrh ANO|Návrh Pirátů|
|------|-------------|---------|------------|
|ANO|78|8|1|
|ODS|25|3|4|
|Piráti|22|2|3|
|SPD|22|2|3|
|ČSSD|15|1|2|
|KSČM|15|1|2|
|KDU-ČSL|10|1|1|
|TOP 09|7|0|1|
|STAN|6|0|1|

 
Přehled nominantů na posty předsedů a místopředsedů za Pirátskou stranu:
 
|Výbor|Pozice|Nominant|
|-----|------|--------|
|Mandátový a imunitní výbor|Neusilujeme o vedoucí post, podpoříme opozičního kandidáta| |
|Organizační výbor|Místopředseda|Vojtěch Pikal|
|Petiční výbor|Místopředseda|Tomáš Vymazal|
|Volební výbor|Místopředseda|Tomáš Martínek|
|Výbor pro bezpečnost|Předseda|Ivan Bartoš|
|Výbor pro veřejnou správu a regionální rozvoj|Předseda|Ondřej Profant/Ivan Bartoš|
|Rozpočtový výbor|Místopředseda|Mikuláš Ferjenčík|
|Výbor pro životní prostředí|Předsedkyně|Dana Balcarová|
|Zemědělský výbor|Místopředseda|Radek Holomčík|
|Výbor pro evropské záležitosti|Předseda|Mikuláš Peksa|
|Zahraniční výbor|Místopředseda|Jan Lipavský|
|Hospodářský výbor|Místopředseda|Martin Jiránek|
|Výbor pro obranu|Místopředseda|Jan Lipavský|
|Výbor pro vědu, vzdělání, kulturu, mládež a tělovýchovu|Předseda|Lukáš Bartoň|
|Výbor pro sociální politiku|Místopředseda|Olga Richterová|
|Ústavně právní výbor|Místopředseda|Jakub Michálek|
|Kontrolní výbor|Předseda/místopředseda|Lukáš Černohorský|
|Výbor pro zdravotnictví|Místopředseda|Petr Třešňák

Tento návrh byl odeslán předsedům klubů parlamentních stran a jejich tajemníkům jako podklad k diskuzi.

