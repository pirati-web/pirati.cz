---
layout: post
category: CLANKY
title: "Předseda Pirátů Bartoš uctil památku revoluce na Národní třídě"
date: 2017-11-17T09:10:54+02:00
author: Karolína Sadílková
image: /assets/img/articles/2017/ivan-narodni.jpg
tags: výročí
---

Předseda Pirátské strany Ivan Bartoš dnes s manželkou v deset hodin dopoledne uctil památku revoluce tradičně, a to zapálením svíčky a položením květiny k památníku na pražské Národní třídě. 

Výročí 17. listopadu komentuje předseda strany v historické souvislosti: „Potřeba postavit se aktivně proti fašismu a rasismu je stále živá i v dnešní době. Proto si dnes kromě revolučních dní roku 1989 chci připomenout i rok 1939, kdy čeští studenti projevili svou nesmírnou odvahu, čímž dali příklad celému světu. Byli inspirací i těm svým následovníkům, kteří o půlstoletí později pomohli svrhnout totalitu.“

Česká pirátská strana o letošním 17. listopadu neplánuje organizovat žádné společné akce. Její členové prožijí tento státní svátek podle svých osobních preferencí, někteří vyrazí na Národní třídu a jiná pietní místa po Praze, jiní zamíří do svých regionů. 

„V devětaosmdesátém jsem prošel se studentským průvodem z Albertova na Vyšehrad a pak po nábřeží až na Národní. Když nás začaly zezadu stlačovat radlice s pletivem, namontované na obrněné vozy, byla v nás malá dušička, protože takový brutální tlak jsme nikdy předtím ani nikdy potom nezažili. Útěk krvavou uličkou z toho pekla jsme vnímali jako vysvobození. Takový zážitek se vryje do paměti nesmazatelně,“ vzpomíná Roman Kučera, pražský místopředseda. Dnes tato památná místa ukazuje generaci svých dětí. „Boj za svobodu není dobojován nikdy, to musíme dětem vysvětlovat už odmalička. Když to pochopí, budou z nich jednou Pirátky a Piráti,“ dodává s mírnou nadsázkou.
