---
layout: post
category: CLANKY
title: "Do čela Rady Evropské pirátské strany usedly tři ženy, jedna je z ČR"
date: 2017-11-21T11:43:54+02:00
author: Karolína Sadílková
image: /assets/img/articles/2017/predsednictvo-ppeu.jpg
tags: ppeu
---

Pirátské centrum na Žižkově v Praze hostilo minulý víkend (18. a 19. listopadu 2017) delegáty čtrnácti evropských Pirátských stran, konala se totiž volba nového předsednictva Rady Evropské pirátské strany (PP-EU). Předsedkyní se stala islandská Pirátka Oktavía Hrund Jónsdóttir, místopředsedkyněmi pak Pirátka z francouzské Parti Pirate, v online světě prezentující se jako „Antigone”, a zástupkyně České pirátské strany Markéta Gregorová. V širším předsednictvu usedne i poslanec Mikuláš Peksa.

Markéta Gregorová, vedoucí zahraničního odboru České pirátské strany a nová místopředsedkyně PP-EU, víkendové setkání označila za podařené a podnětné: „Na aktivitách PP-EU a tvorbě společného programu evropských Pirátských stran jsem se podílela již při eurovolbách před třemi lety a pomáhám tomu, aby myšlenka žila a rozvíjela se i nyní. Toto zasedání však nebylo jen o volbách – letošní úspěch nás či Pirátů na Islandu, kteří se také dostali do parlamentu, motivuje. Cítili jsme nadšení pro věc, touhu po změně a především vzájemnou podporu.“

Kromě tématu příprav na evropské volby, které se uskuteční za jeden a půl roku, proběhla i změna stanov, podle kterých bude novým sídlem PP-EU Lucembursko. Z toho vyplývají pracovní úkoly, jako jsou registrace strany nebo založení transparentního účtu v Lucembursku.

Přítomní zástupci z ČR, Islandu, Francie, Katalánska, Německa, Polska, Rakouska, Řecka, Španělska, Švédska a nepřítomní zástupci, kteří se účastnili online na dálku z Finska, Itálie, Norska a Švýcarska, spolu s delegací Mladých Pirátů také přijali několik nových – pozorovatelských – členů: Pirate Parties International, Pirátskou stranu Postupimi a Pirátskou stranu Bavorska.

Další zasedání Rady Evropské pirátské strany proběhne příští rok. Úkolem zvoleného předsednictva je nyní začít jednat v oblasti voleb do Evropského parlamentu, aby Piráti napříč Evropou mohli společně usilovat o poslanecká křesla ve Štrasburku. Motivací jim můžou být i výsledky letošních voleb v ČR a v Islandu.
