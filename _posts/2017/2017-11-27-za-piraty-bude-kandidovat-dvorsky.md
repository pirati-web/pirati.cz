---
layout: post
category: CLANKY
title: "Literát a pedagog Jaroslav Dvorský kandiduje na Trutnovsku za Piráty do Senátu"
date: 2017-11-27T14:32:00+02:00
author: Karolína Sadílková
image: /assets/img/articles/2017/dvorsky.jpg
tags: volby
---
 
Do lednových doplňovacích senátních voleb v trutnovském obvodu postaví Piráti literáta a pedagoga Jaroslava Dvorského. Pirátského kandidáta podporuje i hnutí Senátor 21 Václava Lásky. Za mimořádnými volbami stojí kandidát Hnutí ANO Jiří Hlavatý, který se stal poslancem a podle Ústavy ČR automaticky přišel o funkci senátora. Senátních voleb se ale k všeobecnému údivu chce účastnit znovu.

Nestraník Jaroslav Dvorský vystudoval český jazyk a výtvarnou výchovu na Pedagogické fakultě v Hradci Králové. Kromě pedagogiky se zabývá i podporou volnočasových aktivit mládeže, píše básně, pořádá besedy a autorská čtení. Témata, která zdůrazňuje jako prioritní, vycházejí z jeho dlouholetých zkušeností:

„Základní body receptu na respektovanou a úspěšnou společnost bych představil jako synergii vzdělávacího a technologizačního procesu. Potřebujeme důvěryhodné morální vzory. A to jak ve školách, tak i ve veřejném životě a v politice. Jako protiváhu ke spuštěné inkluzi a jako nenahraditelné investice do české i evropské společnosti ve školách podporuji především kritické myšlení, kvalitní výuku cizích jazyků, osobnostní růst, rozvoj talentu a nadání, pohybové a sportovní aktivity, ozdravné pobyty v přírodě a skauting. Školy během přípravy žáků podceňují rozvíjení komunikačních dovedností, a to včetně cizojazyčných. Právě dobře informovaný a aktivní občan je ten, který dokáže využívat nové technologie a uspět ve třetím tisíciletí, které přináší nové společenské výzvy,“ uvádí Jaroslav Dvorský hlavní témata, s nimiž hodlá na půdě Senátu odborně pracovat.

V trutnovském regionu není Dvorský neznámou postavou. Během více než třicetileté praxe vyučoval na několika školách – kromě základní a speciální školy i na gymnáziu a na odborných středních školách. Na Gymnáziu Trutnov založil a spravoval Galerii Dračí ulička, v níž uspořádal přes čtyřicet výstav. V Trutnově vedl Trutnovský literární klub a spoluorganizoval autorskou literární soutěž Trutnovský drak. V roce 2008 získal Kulturní cenu města Trutnova „za soustavné propagování krásy českého slova, výtvarnou tvorbu, propagaci města Trutnova a dlouholetou podporu literárních a výtvarných aktivit mladých tvůrců“. Kromě literatury, výtvarného umění, filmu a hudby tráví čas vytrvalostním během, horskou turistikou, šachy a jógou.

Doplňovací volby na Trutnovsku proběhnou během prvního víkendu roku 2018, tedy v pátek 5. ledna a v sobotu 6. ledna. Případné druhé kolo voleb, pokud nikdo nedostane v prvním kole nadpoloviční většinu, proběhne souběžně s prezidentskou volbou o týden později. Své kandidáty zatím kromě Jaroslava Dvorského ohlásili zástupci Hnutí ANO, ČSSD, KSČM, SPD, ODA a STANu (s podporou Demokratického bloku a Strany zelených), a také kandidát Nezávislé iniciativy.
