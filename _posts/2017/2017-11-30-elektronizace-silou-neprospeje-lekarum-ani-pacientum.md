---
layout: post
category: CLANKY
title: "Prosazování elektronizace zdravotnictví silou neprospěje lékařům ani pacientům"
date: 2017-11-30T09:52:00+02:00
author: Karolína Sadílková
image: /assets/img/articles/2017/lekarna.jpg
tags: zdravotnictví
---
 
Elektronizace zdravotnictví dělá starosti nejen lékařům a pacientům, ale také poslancům z řad Pirátů. Příští rok hrozí kvůli povinnému zavedení ePreskripce (elektronického receptu) a EET, že řada lékařů ukončí svou praxi. Tím vznikne problém především v odlehlých regionech, kde je náročné sehnat za končícího lékaře náhradu. Piráti proto dlouhodobě upozorňují, že by mělo dojít k odkladu elektronizace. Piráti proto přicházejí s návrhy, díky kterým nebude dostupnost zdravotní péče ohrožena.
 
„Předchozí sněmovna bohužel možnost odkladu promeškala, zdravotnictví by přitom potřebovalo minimálně ještě dva roky na postupnou přípravu. Pokud by bylo možné tento návrh prosadit například v rámci institutu legislativní nouze, udělali bychom to. Je však otázkou, zda by tento návrh našel podporu u ostatních klubů,“ konstatuje Petr Třešňák, poslanec České pirátské strany a člen parlamentního výboru pro zdravotnictví. Odklad navrhují také senátoři, ani jejich návrh zatím ale nebyl schválen. „Proto teď nezbývá než se k aktuální situaci postavit maximálně konstruktivně a především tak, aby elektronizace neměla negativní dopad na lékaře a jejich pacienty,“ podotýká Petr Třešňák. Podle něj by mělo zapojení se do ePreskripce přinášet zúčastněným zdravotníkům benefity, které je budou k elektronizaci dostatečně motivovat. „Argumenty, podle kterých zabrání elektronické recepty padělání, vidím jako neopodstatněné. Stále totiž bude možné ve výjimečných případech vystavit papírový recept. Tyto výjimečné případy však není schopná lékárna ani pojišťovna ověřit. Recepty na omamné látky budou nadále pouze papírové,“ vysvětluje Třešňák.
 
Podle Pirátů by tak měly být z povinnosti vyjmuty nejen případy, kdy nastane technická porucha, probíhá návštěvní služba, případně se jedná o záchranku a první pomoc. „V takzvané výjimkové vyhlášce by měly být vyjmuty z povinnosti elektronického receptu i ordinace nevybavené PC, ale také situace, kdy lékař pracuje jako zástup. Navíc by mělo být možné předepsat na jednom eReceptu více než dva léky. Chceme také zrušit povinnost používat kvalifikované certifikáty, tedy podpis na úrovni ověřené notářem. Zbytečně to nyní způsobuje problém při prvotní registraci do systému a reálně vystavuje lékaře bezpečnostnímu riziku. Často s ním neumí pracovat a nechápou, že elektronický podpis je vlastně generální plná moc, není tedy možné ji dát nějakému IT pracovníkovi, `ať to zařídí`,“ zmiňuje Třešňák.
 
„Piráti prosazují, aby došlo na legislativní úrovni k urychlenému zavedení nejrůznějších nadstaveb, jako například náhled lékaře a lékárníka (samozřejmě pouze se svolením pacienta), výdej v lékárně jen na občanku (tedy bez předávání unikátního kódu), či kontrolu interakcí a možnost kurýrního doručení receptových léků, které podpoří vznik internetových srovnávačů doplatků,“ doplňuje Petr Třešňák.

