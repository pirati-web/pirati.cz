---
layout: post
category: CLANKY
title: "Piráti nepodpoří navrhovaný deficitní rozpočet"
date: 2017-12-05T13:58:00+02:00
author: Karolína Sadílková
image: /assets/img/articles/2017/porada-rozpocet.jpg
tags: sněmovna
---
 
Praha, 5. prosince 2017 – Pirátská strana nepodpoří návrh rozpočtu předložený Hnutím ANO, při hlasování se poslanci zdrží. Poslanecký klub Pirátů neměl možnost řádně a detailně prostudovat návrh rozpočtu, nemůže jej proto se vší zodpovědností podpořit. Další podpora rozpočtu ze strany Pirátů bude vycházet z toho, do jaké míry bude materiál reflektovat připomínky Pirátské strany.

> „Ve Sněmovně sedí většina poslanců, kteří rozpočet sami sestavovali a deklarovali podporu rozpočtu – Hnutí ANO, KDU-ČSL i ČSSD. Rozpočet má, přes současnou ekonomickou konjunkturu, deficit 50 miliard Kč. Nezvyšuje přitom investice, ale rostou opět náklady a spotřeba. Máme pocit, že vláda se o hledání úspor ani nepokusila. Piráti dlouhodobě podporují vyrovnané rozpočty a při hlasování se zdrží,“ řekl na tiskové konferenci Mikuláš Ferjenčík.

Předseda Pirátů Ivan Bartoš se pozastavil především nad tím, že návrh rozpočtu neobsahuje slíbené navýšení rozpočtu pro vysoké školství: „Požadujeme slíbené navýšení rozpočtu pro vysoké školství na 4,5 miliardy Kč namísto uvedených 3 miliard. Jako klíčový problém vnímám i to, že rozpočet nepočítá s navýšením platů v sociálních službách. Některé investice by také měly být více vysvětleny, například zvyšující se náklady v oblasti bezpečnosti.“

Pirátský poslanec Lukáš Černohorský dnes na tiskové konferenci informoval o iniciativě Pirátů na zřízení vyšetřovací komise ke kauze OKD: „Navrhujeme, aby v komisi zasedli po jednom zástupci představitelé všech poslaneckých klubů. Chtěli bychom vyšetřit, jak došlo k převodu majetku na soukromé osoby při prodeji státního majetku. Cílem je prošetřit i práci kontrolních orgánů, které měly na transakci dohlédnout. Komisi bychom chtěli sestavit do konce roku.“ Návrh na zřízení komise podepsalo všech 22 členů poslaneckého klubu Pirátů. Protože minimální počet podpisů poslanců pro zřízení vyšetřovací komise je 41, budou Piráti nyní shánět dalších minimálně 19 poslanců, kteří svým podpisem návrh podpoří.


