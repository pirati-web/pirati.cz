---
layout: post
category: CLANKY
title: "Piráti předkládají návrh na zřízení vyšetřovací komise k OKD"
date: 2017-12-05T13:58:00+02:00
author: Karolína Sadílková
image: /assets/img/articles/2017/navrh2.jpg
tags: sněmovna
---
 
V rekordním čase se Pirátské straně podařilo nasbírat dostatek poslaneckých podpisů pro zřízení sněmovní vyšetřovací komise k OKD, které nyní předloží předsedovi Poslanecké sněmovny PČR. Pod pirátský [návrh](https://github.com/pirati-web/pirati.cz/blob/gh-pages/assets/pdf/vysetrovaci-komise.pdf) se podepsalo 94 poslanců. Sněmovna nyní musí samotné zřízení orgánu odhlasovat. Každá z devíti sněmovních stran má být v komisi zastoupena jedním poslancem.

Předkladatelem za Pirátskou stranu je předseda poslaneckého klubu Pirátů Jakub Michálek: „Poslanecká sněmovna je odpovědná občanům a měla by učinit veškeré kroky, aby vyšetřila podezření z nelegální privatizace zisků a socializace nákladů. Chceme do budoucna snížit motivaci osob, které se neeticky obohacují na úkor státu a vyšetření kauzy OKD k tomu může přispět.“

Podle Jakuba Michálka a dalších předkládajících poslanců bude mít vyšetřovací komise několik úkolů a měla by vyšetřit zejména:

* Kdo zodpovídá za rozhodnutí FNM z roku 1996 o snížení základního jmění OKD v neprospěch státu, na který v souvislosti s trestním řízením upozornil Bohuslav Sobotka jakožto svědek, a proč jako následný ministr financí nepodal za stát trestní oznámení.
* Kdo zodpovídá za škodu, která státu vznikla prodejem minoritního podílu v roce 2004 schváleným vládou, a která byla vyčíslena Ministerstvem financí na nejméně 5,7 miliard Kč.
* Jak zástupci státu zajistili vymahatelnost zájmů státu vyplývajících ze smlouvy, tedy aby OKD měla dostatečnou rezervu na rekultivaci po těžbě a splnila závazek předkupního práva nájemců bytů OKD.

Jak zmiňuje předložený návrh, činnost vyšetřovací komise nenahrazuje činnost soudu v probíhajícím trestním řízení. Zabývá se pochybeními zástupců státu a případnými jinými nelegálními kroky v širším kontextu, a to včetně možné odpovědnosti osob, která není předmětem probíhajícího trestního řízení.

### Odkazy 

* [Návrh Jakuba Michálka podaný předsedovi Poslanecké sněmovny](https://github.com/pirati-web/pirati.cz/blob/gh-pages/assets/pdf/vysetrovaci-komise.pdf). 
