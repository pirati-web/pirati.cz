---
layout: post
category: CLANKY
title: "7 důvodů proč Piráti nepodpoří vládu Andreje Babiše a není mezi nimi Čapí hnízdo"
date: 2017-12-07T08:57:00+02:00
author: Karolína Sadílková
image: /assets/img/articles/2017/ivan-jednani.jpg
tags: sněmovna
---
 
Jeden z nejčastějších dotazů, které Piráti dostávají, je otázka na povolební spolupráci s Hnutím ANO. Piráti, jako jediná strana, již před volbami uvedli jasné podmínky, za kterých do vlády vstoupí, a za kterých ne. 

Klíčovou podmínkou Pirátů zůstává, že se nezúčastní jakékoliv vlády s účastí politiků s nevyřešenými korupčními kauzami. Spolupráce s Andrejem Babišem a ANO na vládní úrovni je ale pro Piráty nepřípustná i kvůli dalším skutečnostem. Dovolujeme si uvést některé zásadní důvody, které brání Pirátům ve spolupráci s Hnutím ANO:

1. **Cenzura je pro nás nepřípustná, svoboda internetu naopak naprosto klíčová**
* Andrej Babiš dal přednost zájmům českých sázkových kanceláří před svobodou internetu. A my na to rozhodně nezapomínáme. Tvrdí, že prý nerozumíme potřebě zdanit online hazard. Pravda je ale taková, že on sám nechápe, proč jsou cenzura a potlačování svobody internetu špatné.

2. **Chceme kauzy řešit a ne je zametat pod koberec**
* Hnutí ANO v Praze bojovalo proti viníkům v kauze Opencard – tedy Pavlu Bémovi (ODS) a Petru Hulinskému (ČSSD) – jen naoko a nechalo ji promlčet, přestože jim Piráti precizně připravili podklady k právnímu řešení. Jakub Michálek na tom pracoval několik měsíců, podklady pražským radním v čele s Adrianou Krnáčovou předal a ti slíbili, že věc dotáhnou. Nakonec celou kauzu nechali promlčet a jediné, čeho se veřejnost dočkala, byly výmluvy. 

3. **Odsuzujeme střety zájmů a politickou „malou domů”**
* V roce 2009 přijala Sněmovna zákon o podpoře biopaliv. Piráti jsou přesvědčeni, že k tomu došlo mimo jiné díky lobbingu Agrofertu. V roce 2015 bylo schváleno pokračování daňového zvýhodnění – v době, kdy Babišovy firmy ovládaly 60 % segmentu trhu. Vlády tvrdohlavě lpí na podpoře biopaliv 1. generace, které přírodě ani ekonomice neprospívají. Vše špatné ale svádějí na „zlou EU“, to už ale dnes není platný argument.

4. **Arogance moci a ignorance, která prosadila nedotažené EET**
* Ivan Bartoš se s Andrejem Babišem v minulosti sešel kvůli EET. Poukazoval na celou řadu nedostatků. Kritizoval i to, že na dodavatele software neproběhlo výběrové řízení. Andrej Babiš tehdy argumentoval, že to není třeba, protože si jej státní správa vyvine sama. Ve finále si za EET vyfakturovala stamiliony společnost IBM. Bez výběrového řízení a za souhlasu MMR Karly Šlechtové. EET navíc naprosto nesmyslně dopadá například na e-shopy a další druhy podnikání. Nejen my, ale i mnoho expertů upozorňovalo měsíce před spuštěním na spoustu nelogičností a chyb. Skončilo to nevesele tím, že pár dní přes spuštěním Ministerstvo financí přiznalo, že si neuvědomovalo, kolik je vlastně druhů podnikání v malých obchodech či plateb na e-shopech.

5. **Věcnou kritiku chápeme jako pomoc, ne jako útok**
* Andrej Babiš si přivedl na Ministerstvo financí odborníka na otevřenost státní správy Lukáše Wagenknechta. Poté, co pan Wagenknecht odhalil vysávání veřejných prostředků ze společnosti ČEZ Radmilou Kleslovou, pravou rukou Andreje Babiše, a následně odmítl podepsat zakázku bez výběrového řízení, byl odejit nestandardním způsobem. V poslední možný den dle služebního zákona byl odvolán z funkce odborného náměstka, načež mu byla nabídnuta politická trafika, kterou odmítl.

6. **Nevěříme v pokrok v digitalizaci státu pod taktovkou ANO**
* Hnutí ANO bylo 4 roky ve vládě. Přesto nebyl prosazen žádný viditelný výsledek v digitalizaci státní správy. Pokrok nevidíme ani ve zmenšení byrokratické zátěže pro podnikatele a zjednodušení zakládání firem. Stejně tak i při vyřizování stavebních povolení. Přitom obě výzvy mohli ministr spravedlnosti Robert Pelikán a ministryně pro místní rozvoj Karla Šlechtová vyřešit. Stamilionové kšefty spojené s projektem Smart Cities v Praze jsou demoverzí toho, jaký je přístup ANO k moderním technologiím. Peníze občanů se utrácejí za hračky pro politiky, které prolobbovali dodavatelé.

7. **Nejsme loutky a nebudeme ani Babišovým bílým koněm**
* Účast Pirátů ve vládě by bezpochyby přinesla dílčí úspěchy v digitalizaci státu, v protikorupční legislativě nebo ve zmírnění šikany živnostníků. Za několik drobných úspěchů bychom ale zahodili vše, za co bojujeme a co reprezentujeme. Andrej Babiš hájí v politice především své osobní zájmy a my nebudeme jeho bílým koněm. V 15 z 20 programových priorit se podle tvrzení zástupců ANO shodujeme. Pokud tedy Babiš myslí své sliby vážně, prosadíme velkou část pirátského programu i z opozice.


Respektujeme rozhodnutí voličů: Andrej Babiš vyhrál volby a je na něm, aby se předvedl. Současně jsme voličům slíbili, že za situace, která po volbách nastala, do vlády s Hnutím ANO nepůjdeme.

Sliby se mají plnit nejen o Vánocích.
