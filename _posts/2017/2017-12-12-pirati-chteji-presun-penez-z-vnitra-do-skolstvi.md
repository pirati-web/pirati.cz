---
layout: post
category: CLANKY
title: "Piráti chtějí přesun financí z vnitra do školství a posílení sociálních služeb"
date: 2017-12-07T08:57:00+02:00
author: Karolína Sadílková
image: /assets/img/articles/2017/ivan-jakub-5.jpg
tags: školství
---

Praha, 12. prosince 2017 – Sněmovna dnes rozhodne, zda bude respektovat více než devadesátku podpisů poslanců a stvrdí vznik vyšetřovací komise k OKD. Do čela této komise by rád usedl poslanec Pirátské strany, která vznik komise iniciovala, Lukáš Černohorský. Na tiskové konferenci dnes Piráti také vyjádřili své výhrady k rozpočtu, který před týdnem schválili zástupci dosluhující koalice. Před začátkem 4. schůze Sněmovny Piráti upozornili především na nesoulad, který nastal zvýšením platových tarifů pro zaměstnance organizací v sociálních službách a zároveň nedostatek financí v příslušné kapitole. Ivan Bartoš také poukázal na to, že stát by měl víc zapracovat na rozklikávacím rozpočtu a dát občanům možnost prohlížet jednotlivé smlouvy a faktury.

> „Piráti jsou iniciátoři vzniku vyšetřovací komise k OKD a z tohoto důvodu budu také usilovat o pozici předsedy této komise. Doufám, že ve spolupráci všech stran se dopracujeme k tomu, jak došlo k prodeji OKD do soukromých rukou,“ uvedl místopředseda Kontrolního výboru PS PČR Lukáš Černohorský.

Místopředseda Rozpočtového výboru PS PČR Mikuláš Ferjenčík dále uvedl, že hlavním problémem projednávaného rozpočtu je nedostatek financí v kapitole sociálních služeb, která dlouhodobě trpí finančním nedostatkem: „Chybí zhruba 3,4 mld. Kč. Chceme koncepční návrh, ideálně iniciovaný vládní stranou, který napraví tuto chybu a zároveň zamezí odchodu pracovníků do soukromého sektoru. Vedle toho navrhneme snížení rozpočtu Ministerstva vnitra ČR ve prospěch Ministerstva školství ČR. Zde nám jde především o platy doktorandů. Také chci navrhnout pozměňovací návrh na snížení rozpočtu Hradu, protože nesouhlasíme se současnými bezpečnostními opatřeními. Je nedůstojné, aby turisté mrzli v davu, který naopak zvyšuje riziko útoku, např. najetím automobilu,“ vysvětlil Ferjenčík. 

Předseda Pirátů Ivan Bartoš dodal, že Piráti trvají na transparentní veřejné správě a odmítají populistický přístup k rozpočtu: „Podporujeme digitální a otevřenou státní správu a chceme skutečný rozklikávací rozpočet ČR. Nyní existuje několik jednotlivých projektů, ale my bychom chtěli v rozumné době dát občanům možnost dohledat  jednotlivé faktury a smlouvy. Například kolik stály vozy pro policii, kolik činila množstevní sleva, nebo naopak přirážka a porovnat to s běžnými cenami. Myslím, že to není ani tak otázka legislativní, ale spíš politické vůli, a tu jako Piráti máme.“

Vládní návrh zákona o rozpočtu se bude projednávat tento pátek ve druhém čtení. Třetí čtení návrhu zákona o rozpočtu je naplánované na příští týden - na úterý 19. prosince. Rozpočet dosud získal podporu stran, které tvořily koalici: ANO, ČSSD a KDU-ČSL.
