---
layout: post
category: CLANKY
title: "Babišova vláda by měla především získat důveru, až pak začít konat"
date: 2017-12-13T15:31:00+02:00
author: Karolína Sadílková
image: /assets/img/articles/2017/porada.jpg
tags: vláda
---

Praha, 13. prosince 2017 - „Dnes jmenovaná jednobarevná vláda Andreje Babiše by měla nejprve získat důvěru, až pak začít zasahovat do důležitých věcí týkajících se fungování státu, jako je například výměna Nejvyššího státního zástupce či členů rad VZP či ČEZ,“ uvedl předseda Pirátů Ivan Bartoš. Piráti již před volbami deklarovali, že jednobarevnou vládu Hnutí ANO, navíc v čele s obviněnými poslanci Andrejem Babišem a Jaroslavem Faltýnkem, nepodpoří. „Jedná se o vládu, kde vlastně usedli všichni Babišovi muži a ženy, jedná se buď o bývalé stranické ministry či náměstky, nebo o lidi, které si Andrej Babiš prověřil. Za této konstelace jednoznačně odmítáme jakoukoliv podporu této vlády při získávání důvěry, a to i včetně snižování kvóra při hlasování,“ uvedl Bartoš. 

Piráti Hnutí ANO předložili již v rámci předvolebních jednání rozpracovaný dokument s dvaceti programovými prioritami. Jedná se například o navýšení investic do vzdělávání, zavedení vymáhání hmotné osobní odpovědnosti politiků a úředníků, zrušení EET pro e-shopy a drobné podnikatele, zjednodušení a elektronizace státní správy, otevřená výběrová řízení a další. „V patnácti z dvaceti priorit vyjádřilo hnutí ANO rámcovou podporu naším požadavkům, teď se ukáže, do jaké míry bude pan Babiš sliby plnit a postupovat konstruktivně. Programové prohlášení Babišovy vlády totiž na stole stále neleží,“ vysvětluje Bartoš.
