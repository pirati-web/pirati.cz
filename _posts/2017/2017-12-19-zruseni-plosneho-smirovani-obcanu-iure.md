---
layout: post
category: CLANKY
title: "Piráti a IuRe předloží návrh na zrušení plošného sledování občanů"
date: 2017-12-19T13:42:00+02:00
author: Karolína Sadílková
image: /assets/img/articles/2017/data-retention.jpg
tags: sněmovna
---

Praha, 19. prosince 2017 - Piráti sbírají podpisy nutné k předložení návrhu k Ústavnímu soudu na zrušení paragrafů zákona, díky kterému nyní probíhá plošné šmírování občanů. Dostatečný počet podpisů (41) chce strana nasbírat již dnes, během zasedání Sněmovny.

> „Dopoledne jsme měli 34 podpisů poslanců, kteří jsou pro zrušení data retention, tedy plošného sledování občanů. Jako první podepsali všichni členové poslaneckého klubu Pirátů, následně TOP 09 a část ODS. Předpokládáme, že během dnešního zasedání Sněmovny nasbíráme potřebné minimum – 41 podpisů,“ uvedl pirátský poslanec Mikuláš Ferjenčík.

Autor návrhu, advokát Jan Vobořil z nevládní organizace Iuridicum Remedium (IuRe), vysvětluje: „Jde o plošné sledování provozních a lokalizačních údajů, které nás všechny a priori považuje za podezřelé. Přitom nedochází ani k vyšší objasněnosti kriminality. Policie dokáže objasňovat trestné činy i bez těchto údajů. Podle ČTÚ žádaly v roce 2016 oprávněné orgány o údaje v celkem 472 522 případech, a to pouze u mobilních telefonů“.

Pirátský návrh se týká zrušení paragrafů v zákonu o elektronických komunikacích, v zákonu o Policii ČR a v trestním řádu, vedle toho také zrušení vyhlášky o uchování, předávání a likvidaci povozních a lokalizačních údajů. Tyto právní předpisy jsou podle Pirátů také v rozporu s ústavním pořádkem ČR a požadavek Pirátů má oporu i v rozhodnutích Soudního dvora EU, jak poznamenává Ferjenčík: „Je zjevné, že tato ustanovení nejsou v souladu s Listinou základních práv a svobod a garantovaným právem na ochranu soukromí. Dvě rozhodnutí Soudního dvora EU navíc označila samotný princip plošného sběru dat za nepřijatelný, naposledy v prosinci 2016. Považujeme za ostudné, že vláda dosud postoj Soudního dvora EU nereflektovala“.

Ochrana občanů před šikanou a šmírováním je jedním z prioritních programových bodů Pirátské strany. S předložením návrhu Ústavnímu soudu proto Piráti nechtějí otálet. „Podání očekáváme do konce týdne,“ dodává Ferjenčík.
