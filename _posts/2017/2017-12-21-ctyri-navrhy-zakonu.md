---
layout: post
category: CLANKY
title: "Piráti dnes premiérovi představili čtyři návrhy zákonů, které chtějí předložit Sněmovně v nejbližších týdnech."
date: 2017-12-21T10:30:00+02:00
author: Karolína Sadílková
image: /assets/img/articles/2017/ivan-jakub-kancelar.jpg
tags: sněmovna
---

Praha, 21. prosince 2017 – Piráti v lednovém hlasování o důvěře vládě Andreje Babiše nepodpoří kabinet svými hlasy. Pirátská strana chce ve Sněmovně i nadále plnit roli konstruktivní opozice. Předseda strany Ivan Bartoš a předseda poslaneckého klubu Jakub Michálek proto dnes premiérovi představili čtyři reálné návrhy zákonů, které jsou pro stranu stěžejní a které chtějí prosadit v nejbližších týdnech a měsících.
 
> „Hned v lednu předložíme návrh zákona týkající se zveřejňování smluv ČEZu. Ve společnosti již nesmí mizet desítky a stovky milionů korun vlivem napojení politických zájmových skupin. V únoru následně předložíme návrh na rušení politických trafik. Chceme zavést pravidla pro obsazování dozorčích rad státních firem. Hned v březnu pak chceme zahájit cestu k pomoci milionu lidí, kteří zápasí s nespravedlivě nastaveným exekučním systémem, a to tak, že předložíme návrh na sloučení vícenásobné exekuce do jedné. Prioritou, kterou požadujeme po premiérovi již nyní, je to, aby hájil zájmy ČR na summitech EU v otázce tzv. daňových rájů, jako je Lucembursko, Kypr či Irsko tak, aby se peníze vydělané v Česku také v Česku danily,“ vysvětluje předseda poslaneckého klubu Pirátů Jakub Michálek.
 
Jelikož je budoucnost Babišovy vlády zatím nejistá, Piráti chtějí tyto konkrétní zákony předložit Sněmovně co nejdříve, nezávisle na dění okolo vlády. Obavy naopak Piráti vyjádřili z rizik, které může přinést změna služebního zákona v podání Andreje Babiše. V případě zákonu o liniových stavbách Piráti informovali premiéra o vlastním návrhu, který by zrychlil výstavbu dálnic, metra a jiných staveb.

