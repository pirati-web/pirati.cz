---
layout: post
category: CLANKY
title: "MPSV roky utrácí za nevyhovující software, upozorňuje Pirát Kolářík."
date: 2017-12-21T12:11:00+02:00
author: Karolína Sadílková
image: /assets/img/articles/2017/kolarik.jpg
tags: sněmovna
---

Praha, 21. prosince 2017 – Ministerstvo práce a sociálních věcí ČR používá téměř dvě desetiletí předražený a zastaralý software společnosti OKsystem. Ten přitom ani nevlastní. Na zásadní nedostatky v IT systémech MPSV poukazuje Lukáš Kolářík, poslanec Pirátské strany a člen sněmovního Výboru pro sociální politiku.

> „Celou soustavu systémů pro MPSV dodává pouze jedna společnost – OKsystem. Provoz těchto systémů stojí téměř půl miliardy korun ročně. Náklady navíc rok od roku stoupají. Dle výroční zprávy společnosti OKsystem tvoří příjmy ze státního rozpočtu téměř 100 % celkového ročního obratu společnosti, a ta je na provozování systému pro MPSV existenčně závislá,“ uvádí poslanec Lukáš Kolářík, člen sněmovního Výboru pro sociální politiku. 

Ministerstvo nyní povede Jaroslava Němcová (ANO) a jejím poradcem má být Oleg Blaško. Ten postupně působil v České správě sociálního zabezpečení, poté na MPSV a ve Vojenské zdravotní pojišťovně. Na MPSV byl v roce 2013 jako IT náměstek zodpovědný za nasazení ekonomického systému Gordic, nasazení systému pod jeho vedením proběhlo za několik dní, aniž by se uskutečnilo výběrové řízení a byly zajištěny veškeré smlouvy. Ve VOZP uzavíral smlouvy, se kterými se pojišťovna vypořádává dodnes. 

> „Informace o panu Blaškovi mě silně znepokojily. Po skončení svého angažmá na MPSV se nikde dlouho nezdržel, ale celou dobu lobboval za společnost OKsystem. Nedoporučuji zbytečně prodlužovat jakoukoliv spolupráci se společností OKsystem, která doslova parazituje na státním rozpočtu. Do dnešní doby ji stát vyplatil celkem 6 miliard. Je třeba se co nejrychleji zbavit závislosti na jednom dodavateli IT systému,“ podotýká Kolářík s tím, že nejlepším řešením bude nasazení nových systémů, které budou odpovídat současným standardům e-Governmentu. 

> „Potřebujeme systémy s promyšlenou architekturou, propracovanou byznys vrstvou a samozřejmě s možností výměny dat nejen mezi jednotlivými agendami ministerstva, ale i s ostatními resorty. Bude k nim vypracovaná podrobná dokumentace, aby bylo možné správu a rozvoj těchto systémů v budoucnu kdykoliv snadno přesoutěžit a budou ve vlastnictví státu. Současný systém není v souladu se zákonem o informačních systémech veřejné správy, neodpovídá ani požadavkům Národního architektonického plánu, a to ještě nemluvím o legislativních změnách, které nás čekají v příštím roce,“ dodává Kolářík.

Veškerá tato fakta jsou v rozporu s deklarovanými cíli premiéra Babiše a s programovým prohlášením nové vlády. Instalování pana Blaška navíc vyvolává obavy ze snahy o konzervaci stávajícího stavu a prodloužení agónie na MPSV. Piráti nehodlají jako ostatní strany roky přihlížet, jak si vysocí úředníci dělají výhodný byznys ze státního rozpočtu.
