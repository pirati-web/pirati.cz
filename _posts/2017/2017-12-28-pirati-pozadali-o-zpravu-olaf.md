---
layout: post
category: CLANKY
title: "Piráti požádali o zprávu OLAF týkající se Babišova Čapího hnízda"
date: 2017-12-28T13:19:00+02:00
author: Karolína Sadílková
image: /assets/img/articles/2017/jakubaivan.jpg
tags: dotace
---

Praha, 28. prosince 2018 – Piráti zaslali ještě před Vánoci Ministerstvu financí ČR žádost o poskytnutí informací týkajících se zprávy OLAF ve věci šetření kauzy Čapí hnízdo. Ministerstvo financí, které má zprávu od Evropského úřadu pro boj proti podvodům k dispozici, se zveřejněním či komentováním závěrů dle Pirátů příliš otálí. Piráti se proto obávají, že to souvisí nejen s následujícím hlasováním Sněmovny o důvěře vládě, ale i s obstrukcemi ve věci hlasování o vydání premiéra Babiše a pana Faltýnka Sněmovnou k trestnímu stíhání. 

S žádostí o poskytnutí zprávy OLAF se na ministryni financí Alenu Schillerovou obrátil již dne 22. prosince 2017 předseda poslaneckého klubu Pirátů Jakub Michálek. Na základě zákona o jednacím řádu Poslanecké sněmovny PČR a Zákona o svobodném přístupu k informacím musí ministerstva poskytovat poslancům informace nezbytné pro výkon jejich funkce. Povinností instituce, pokud žádosti dle zákona č. 106 vyhoví, je takto poskytnutou informaci následně zveřejnit na svých webových stránkách a tím ji zpřístupnit veřejnosti.

„Jediný důvod, proč zprávu tajit, by byly nutné úkony trestního řízení. Ministerstvo by mělo v každém případě vysvětlit důvody utajování zprávy veřejnosti. Jsem přesvědčen, že občané mají právo znát závěry této zprávy, neboť padesátimilionovou dotaci na Čapí hnízdo již zaplatili. A rozhodně by je měli znát co nejdříve poslanci, kteří jednak mají hlasovat o důvěře Babišovy vlády, a také o vydávání premiéra Babiše a šéfa klubu pana Faltýnka k trestnímu stíhání. O vládě se bude poprvé hlasovat již 10. ledna 2018,“ vysvětluje předseda poslaneckého klubu Pirátů Jakub Michálek 

Pro Piráty se v souvislosti se zprávou OLAF nic nemění. „Do vlády s ANO vstupovat nehodláme, ani ji nepodpoříme, ani ji nebudeme při volbě tolerovat odchodem. Podmínky účasti Pirátů na vládě nesplňuje tato konstelace hned v několika kritériích, nikoliv pouze v osobách premiéra Babiše a pana Faltýnka. Takto jsme to prezentovali našim voličům měsíce před volbami. Postupujeme jako tvrdá, ale konstruktivní opozice. S touto strategií jsme byli zvoleni a své slovo držíme. Ostatně jako vždy,“ dodává předseda strany Ivan Bartoš.

Stejně tak platí závazek Pirátů z prvního hlasování jejich poslaneckého klubu: „Budeme hlasovat pro vydání nehledě na pseudoudálosti, které se k případu prohánějí médii. Již 22. října, tj. den po volbách, kdy byl založen poslanecký klub Pirátů, jsme o tom hlasovali. Předseda našeho klubu Jakub Michalek se navíc jako člen Mandátového a imunitního výboru již seznámil se spisem a neshledal žádné okolnosti, proč bychom měli bránit tomu, aby věc projednal nezávislý soud. Nechť se inženýr Babiš a pan Faltynek obhájí. Sami přece tvrdí, že jsou v kauze nevinní,“ dodává  Bartoš.

[Žádost o informace a vysvětlení podaná dne 22. 12. 2017 ohledně Čapího hnízda](https://github.com/pirati-byro/spisy-jm/raw/master/8997-mfcr-vysvetleni-olaf/01-zadost/main.pdf)
