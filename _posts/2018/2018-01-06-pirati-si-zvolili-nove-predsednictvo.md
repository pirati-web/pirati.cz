---
date:         2018-01-06
category:     blog
tags:         piráti
layout:       post
title:        "Piráti si v Brně zvolili nové předsednictvo strany."
image:        /assets/img/articles/2018/predsednictvo.jpg
author:       Karolína Sadílková
---

Brno, 6. ledna 2018 – V pozdních odpoledních hodinách si členové Pirátské strany na zasedání Celostátního fóra v Brně zvolili čtyři místopředsedy strany. První místopředsedkyní se se ziskem 198 hlasů stala pražská zastupitelka a poslankyně Olga Richterová. Druhým místopředsedou, který obdržel 162 hlasů, se stal brněnský lídr a poslanec Radek Holomčík. Třetím místopředsedou se stal se 152 hlasy šéf poslaneckého klubu Pirátů Jakub Michálek. Čtvrtým místopředsedou byl opětovně zvolen se 136 hlasy garant zahraniční politiky strany a poslanec Mikuláš Peksa.

> „Ze své pozice chci klást větší důraz na rodinnou politiku, sociální služby a vzdělávání. Zároveň se chci dál podílet na posunu Pirátské strany směrem k uživatelsky vstřícnějším technologiím,“ uvedla Olga Richterová. Radek Holomčík ve svém projevu zmínil zájmy menších obcí: „Na venkově můžeme jako Piráti oslovit spoustu lidí a udělat mnoho práce. Zároveň tam máme značné mezery. Prostě chci být takovým místopředsedou pro venkov.“ Prioritou znovuzvoleného místopředsedy Jakuba Michálka budou i nadále opatření zajišťující průhlednost a otevřenost Pirátů: „Budu nadále v klubu i ve straně prosazovat principy transparentnosti. Nejbližším úkolem je průhledný a otevřený poslanecký klub s novou webovou stránkou s řadou pravidelně zveřejňovaných dat včetně přehledu plnění programových bodů.“ Mikuláš Peksa, který rovněž svou pozici obhájil, se zaměřuje na evropskou politiku: „Chci, aby Piráti měli vliv na tvorbu společného evropského digitálního trhu.“

Zvolení nového předsednictva na závěr komentoval i předseda strany Ivan Bartoš: „Jsem rád, že Piráti zvolili zkušené místopředsedy se širokým pokrytím aktuálních politických a společenských témat – od zahraniční politiky přes venkov, legislativu a stabilizaci strany až po vzdělávací a rodinnou politiku. Těším se na spolupráci.“
