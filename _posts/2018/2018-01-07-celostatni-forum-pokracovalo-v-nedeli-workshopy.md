---
date:         2018-01-07
category:     blog
tags:         piráti
layout:       post
title:        "Pirátské Celostátní fórum pokračovalo v neděli workshopy."
image:        /assets/img/articles/2018/cf.jpg
author:       Karolína Sadílková
---

Brno, 7. ledna 2018 – Víkendové Celostátní fórum Pirátů v Brně pokračovalo v neděli setkáním pracovních skupin. Největší zájem mezi Piráty byl o přednášku věnující se uplynulým parlamentním volbám a nadcházejícím komunálním volbám. Několik přednášek a debat se věnovalo organizačním záležitostem strany, rozpočtu a programovým otázkám.

Během odpoledního bloku se téměř zaplnil hlavní konferenční sál. Piráti představili například některé z metod, díky kterým se jim podařilo zvýšit povědomí veřejnosti o Pirátech: 

> „Využili jsme analýzy pohybu lidí v ulicích Prahy. Venkovní reklama v Praze nás tak vyšla na zhruba 300 tisíc korun. Veškerou práci, kromě vývěsu materiálů, zajistili pirátští dobrovolníci,“ uvedl pražský Pirát Martin Duška.

Zlínský Pirát Marek Houser členům přiblížil způsob, jakým Piráti komunikují prostřednictvím Facebooku. Od začátku kampaně do současnosti se Pirátům podařilo na této síti zdvojnásobit počet příznivců – na současných více než 120 tisíc. „Nešlo nám jen o to předat informace. S lidmi vedeme otevřený dialog. Na dotazy dokážeme reagovat řádově v minutách,“ popsal Houser jeden ze způsobů komunikace Pirátů na sociálních sítích.

V závěru odpoledního bloku vystoupil Štěpán Štrébl, manažer sněmovní volební kampaně. „Volby vyhraje vaše práce, reklama ji pouze ukáže lidem. Základem úspěchu je především dobrý a spolehlivý tým,“ uvedl k nadcházejícím komunálním volbám Štrébl. Poté proběhla diskuze v níž se řešily převážně organizační záležitosti komunálních voleb.

Celostátní fórum, které je nejvyšším orgánem strany a může se jej zúčastnit každý člen, skončilo v odpoledních hodinách. Další setkání Pirátů ze všech částí republiky se uskuteční příští rok. Protože volební období v sobotu zvoleného předsednictva je dvouleté, očekává se další volební fórum až v roce 2020.
