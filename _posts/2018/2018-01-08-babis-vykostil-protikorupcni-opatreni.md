---
date:         2018-01-09
category:     blog
tags:         vláda
layout:       post
title:        "Premiér Babiš kostí vlastní programové prohlášení o protikorupční opatření"
image:        /assets/img/articles/2018/babis-penize.jpg
author:       Karolína Sadílková
---

Praha, 9. ledna 2018 – Z včera představené úpravy programového prohlášení Babišovy vlády zmizely důležité formulace týkající se nutných protikorupčních opatření. V návrhu například zůstal požadavek novelizovat registr smluv, již zde však premiér explicitně nejmenuje podniky, kterých by se podmínka zveřejňovat smlouvy měla týkat, tedy ČEZ či Českou poštu. V původním znění prohlášení přitom konkrétní informace uvedeny byly. 

> „Obáváme se, že úpravy, které premiér představil směřují přesně opačným směrem, než-li ke zvýšení transparentnosti fungování státu. U firem čerpajících veřejné prostředky nebyl zahrnut požadavek na odkrytí vlastnické struktury. U veřejných zakázek byl doplněn jen obecný závazek k transparentnosti. Nezávislost státního zastupitelství byla doplněna, ale místo jejího posílení je uvedeno "nové nastavení," což zní mnohoznačně. Chybí úprava nominací do dozorčích rad státních firem. Je nově doplněna jen obecná teze, že vláda nebude do státní správy dosazovat politické nominanty,” komentuje nové prohlášení předseda Pirátů Ivan Bartoš.

O přípravě legislativy k ztransparentnění ČEZu a podobných firem v novele zákona o registru smluv i v boji proti trafikám ve formě nominační legislativy přitom Piráti explicitně jednali s premiérem Babišem i šéfem klubu Faltýnkem na posledním společném setkání. Zákonnou novelu týkající se zprůhlednění ČEZu a dalších Piráti předložili hned v prvních dnech roku 2018. Nominační zákon pak Piráti chtějí představit poslancům již v únoru.

> „Zůstává otázkou, proč najednou tyto klíčové části, na kterých byla při jednání s ANO shoda a bylo potřeba pouze řešit podporu dalších politických stran, dostály takovému vykostění a zevšeobecnění. Každý, kdo to s bojem proti korupci myslí vážně, přesně ví, proč je potřeba být přesný a neumožňovat relativizaci potřebných opatření. Doufám, že se podobně jako s textem prohlášení nevytratí i deklarovaná podpora hnutí ANO těchto návrhů ve Sněmovně, a naše konstruktivní opoziční návrhy předseda Vondráček zařadí na pořad jednání neprodleně,” dodává předseda klubu Pirátů Jakub Michálek.

