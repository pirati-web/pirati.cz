---
date:         2018-01-09
category:     blog
tags:         sněmovna
layout:       post
title:        "Okamurovci pomohli odsunout jednání o vydání poslanců Babiše a Faltýnka. Piráti požadují zveřejnění zprávy OLAF"
image:        /assets/img/articles/2018/olaf.jpg
author:       Karolína Sadílková
---

Praha, 9. ledna 2017 – Zástupci Pirátů v Mandátovém a imunitním výboru PS PČR Jakub Michálek a Lukáš Bartoň se dnes neúspěšně pokusili prosadit, aby bylo rozhodnutí o vydání poslanců Andreje Babiše a Jaroslava Faltýnka projednáno na dnešním zasedání výboru či na setkání ještě tento týden. Hlasy členů ANO a SPD tento návrh neprošel. Neprošel ani návrh na zveřejnění zprávy OLAF. Piráti se proto obrátí na Výbor pro veřejnou správu a regionální rozvoj PS PČR s žádostí o vydání doporučení ke zveřejnění zprávy.
 
> „Existuje zde zjevná hlasovací koalice mezi ANO a SPD. Strany si společně prosadily, že o vydání poslanců se bude jednat až příští týden. Tím však hrozí další obstrukce a odsun vydání obou poslanců. Výbor sice v úterý začíná ráno, ale vzhledem k délce dnešního jednání je více než možné, že se projednání tohoto bodu opět nestihne, ve 14h totiž začíná řádná schůze Sněmovny. Hrozí tedy další obstrukce, za kterými stojí spojenectví ANO s SPD,“ komentuje předseda poslaneckého klubu Pirátů a člen imunitního výboru Jakub Michálek.
 
Michálek zároveň na dnešním zasedání výboru navrhoval zveřejnění zprávy OLAF. „Podle mého názoru měl mandátový výbor zvážit, zda nepřevažuje veřejný zájem v informování veřejnosti ohledně obsahu zprávy nad důvody pro utajování zprávy. Náš návrh na zveřejnění zprávy, a to po jejím přeložení a posouzení orgány činnými v trestním řízení, bohužel dnes opět díky hlasům ANO, SPD a tentokrát i ČSSD neprošel,“ dodal Michálek.
 
Piráti nyní budou usilovat o to, aby se celou věcí zabýval Výbor pro veřejnou správu a regionální rozvoj PS PČR. „Požádáme tedy výbor pro veřejnou správu, do jehož agendy spadá poskytování informací podle zákona č. 106/1999 Sb., aby ve veřejném zájmu vydal doporučení na zveřejnění zprávy OLAF, tedy vyjma údajů, kde jsou k utajení zákonné důvody,“ uvedl poslanec a člen Mandátového a imunitního výboru PS PČR Lukáš Bartoň.
