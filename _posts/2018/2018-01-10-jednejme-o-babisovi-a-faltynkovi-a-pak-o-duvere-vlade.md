---
date:         2018-01-10
category:     blog
tags:         sněmovna
layout:       post
title:        "Piráti chtějí jednat o vydání poslanců Babiše a Faltýnka před hlasováním o důvěře vládě"
image:        /assets/img/articles/2018/ivan-vlada.jpg
author:       Karolína Sadílková
---

Praha, 10. ledna 2018 – Piráti budou na dnešní schůzi Sněmovny požadovat předřazení bodu o vydání poslanců Andreje Babiše a Jaroslava Faltýnka k trestnímu stíhání před samotné hlasování o vyslovení důvěry vládě Andreje Babiše. Oznámil to předseda strany Ivan Bartoš na dnešní tiskové konferenci. Bartoš zároveň uvedl, že v případě nezařazení tohoto bodu budou Piráti dle schválené povolební strategie a na základě jednomyslné shody poslaneckého klubu hlasovat proti vyslovení důvěry.

Bartoš již včera předsedovi Sněmovny Radku Vondráčkovi zaslal žádost o předřazení bodu o vydání poslanců Babiše a Faltýnka před hlasování o důvěře: „Mandátový a imunitní výbor už přes měsíc obstruuje jednání o vydání těchto poslanců. Chtěli bychom vědět, zda o důvěru Sněmovnu žádá trestně stíhaný premiér či nikoliv. Ačkoliv bylo v minulosti zvykem čekat na vyjádření příslušného výboru, vypadá to, že sněmovní zvyklosti se nyní dodržují, jak se panu Babišovi hodí,“ uvedl Baroš.

Za stěžejní považují Piráti i konání premiéra v revidované verzi Programového prohlášení Vlády ČR. Z něj totiž vypadlo několik podstatných protikorupčních opatření, která byla pro Piráty stěžejní: „Vypadla věta o tom, že registr smluv bude závazný pro všechny státní firmy, ČEZ i Českou poštu. Nebo konkrétní legislativa k boji proti politickým trafikám,“ dodal Bartoš.

Vzhledem k infekčnímu zápalu plic je pirátská poslankyně Dana Balcarová z dnešní schůze Sněmovny řádně omluvena.

 


