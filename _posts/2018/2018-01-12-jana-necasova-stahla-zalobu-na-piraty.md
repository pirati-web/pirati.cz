---
date:         2018-01-12
category:     blog
tags:         soud
layout:       post
title:        "Jana Nečasová stáhla žalobu na Piráty."
image:        /assets/img/articles/2018/necasova-autobus.jpg
author:       Karolína Sadílková
---

Praha, 12. ledna 2018 – Soudní spor mezi Piráty a ženou bývalého premiéra Petra Nečase Janou Nečasovou (dříve Nagyovou) je u konce. Nečasová stáhla žalobu na Pirátskou stranu. Tu původně žalovala za umístění její podobizny na pirátském vězeňském autobuse, se kterým strana objížděla během předvolební kampaně republiku. Pirátům musí Nečasová uhradit náklady na soudní řízení. „Žalobkyně vzala žalobu v celém rozsahu zpět a to bez uvedení důvodu,“ píše se v usnesení Obvodního soudu pro Prahu 3.

> „Chtěli bychom ještě závěrem znovu poděkovat nejaktivnější dobrovolnici pirátské předvolební kampaně paní Nečasové. I s její PR pomocí Piráti dosáhli skvělého volebního výsledku téměř 11 % a nyní mohou ve Sněmovně předkládat protikorupční legislativu tak, aby v České republice podobných kauz, jako byla ta okolo paní Nečasové (Nagyové), bylo co možná nejméně,“ komentoval nově zvolený poslanec Mikuláš Ferjenčík.

> „Současně jsme rádi, že svoboda slova v této zemi přečkala další soudní spor,“ dodal Ferjenčík. 

