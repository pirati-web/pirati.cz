---
date:         2018-01-15
category:     blog
tags:         hazard
layout:       post
title:        "Omezení hazardu v Jablonci schváleno v referendu"
image:        /assets/img/articles/2018/jablonec.jpg
author:       Ondřej Kolek
---

Jablonec nad Nisou, 16. ledna 2018 – V pátek a v sobotu 12. a 13. ledna proběhlo současně s 1. kolem prezidentských voleb i místní referendum. Tématem referenda byl zákaz herních automatů v Jablonci nad Nisou. Pro zákaz se vyslovilo 87 % účastníků hlasování. Více než 350 herních automatů bude zrušeno. Na přípravě referenda se podíleli občané i pirátští opoziční zastupitelé.

Pořadatele referenda k akci přesvědčilo to, že statutární město Jablonec nad Nisou s necelými 46 tisíci obyvateli má 10 kasin, což je téměř tolik jako základních škol zřizovaných městem. Celkem je zde provozováno více než 350 hracích automatů. S nimi se pojí řada sociálních a ekonomických problémů, jako je zvýšená kriminalita nebo vylidněné centrum. Dopady na rodiny závislých a odliv peněz do zahraničí se stávají celostátním tématem. Hlas občanů, který se promítnul do výsledku referenda, dává naději ke změnám.

> „Výsledek referenda znamená zásadní obrat. Bydlím v centru Jablonce a neblahé důsledky přebujelého hazardu na život v Jablonci mám před očima každý den, takže se mi teď hodně ulevilo,“zhodnotil výsledek zastupitel za Piráty Jaroslav Šída. Ten spolu s dalším opozičním zastupitelem Jakubem Mackem ze Změny pro Jablonec sbíral petiční podpisy pro konání referenda.

> „Referendum v Jablonci budiž příkladem pro ostatní města. Občané teď vidí, že mohou věci ve svém okolí ovlivnit i v průběhu volebního období a prosadit dobrou věc navzdory vedení obce. Došlo ke konstruktivní spolupráci občanů s opozicí. Jsem rád, že krom Změny pro Jablonec se přidali i Piráti, kteří od jara do podzimu sbírali podpisy k petici. V přípravném výboru byl náš místní zástupce Jarda Šída,“ doplňuje Ondřej Kolek, předseda krajského sdružení Pirátů.

Iniciátorem referenda byl Jakub Strnad z občanského sdružení Jablonec bez hazardu. K jeho aktivitám se připojili zmínění opoziční zastupitelé. Od jara do podzimu 2017 se podařilo získat podpisy více než 3800 lidí. Aby mohly být výsledky referenda prohlášeny za platné, byla potřeba účast aspoň 35 % oprávněných voličů. K referendu nakonec dorazilo 39 % občanů Jablonce.
 
### Odkazy 

* [http://www.referendumjablonec.cz/](http://www.referendumjablonec.cz/)
