---
date:         2018-01-17
category:     blog
tags:         kauzy
layout:       post
title:        "Pirát Černohorský byl zvolen předsedou vyšetřovací komise k OKD"
image:        /assets/img/articles/2018/cernohorsky.jpg
author:       Karolína Sadílková
---
 
Praha, 17. ledna 2018 – Poslanec Pirátské strany Lukáš Černohorský byl dnes zvolen předsedou sněmovní vyšetřovací komise k OKD. Její založení inicioval před Vánoci předseda poslaneckého klubu Pirátů Jakub Michálek. V hlasování získal Černohorský 95 hlasů přítomných poslanců, protikandidátka Pavla Golasowská (KDU-ČSL) získala 49 hlasů. Komise se bude zabývat pochybeními zástupců státu a případnými dalšími nelegálními kroky v případě privatizování OKD. Komise má 9 členů, po jednom z každé parlamentní strany. Komise předloží svá zjištění Poslanecké sněmovně PČR do 9 měsíců od svého zřízení.

Parlament také hlasoval o předsedovi Komise pro kontrolu Generální inspekce bezpečnostních sborů. Navržený kandidát Zdeněk Ondráček (KSČM) v hlasování Sněmovny neuspěl. „Jsme rádi, že člověk s takovou historií, jakou má Zdeněk Ondráček, nebyl zvolen do čela Komise pro kontrolu činnosti GIBS. Piráti nevylučují, že do další volby předsedy této komise nasadí vlastního kandidáta. Kdokoliv bude vhodnější než navrhovaný kandidát komunistů. Ten sice zkušenosti má, jenže z opačné strany, než by bylo vhodné,“ komentoval předseda Pirátů Ivan Bartoš.
