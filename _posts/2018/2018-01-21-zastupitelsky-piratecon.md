---
date:         2018-01-21
category:     blog
tags:         akce
layout:       post
title:        "Pirátská konference „Piratecon“ vzbudila velký zájem návštěvníků"
image:        /assets/img/articles/2018/piratecon.jpg
author:       Roman Kučera
---


V sobotu 20.1. 2018 proběhl v pražském konferenčním centru Impact Hub první letošní Piratecon s názvem "Komunální volby 2018". Jednalo se o sérii přednášek a diskusí (workshopů) se sjednocujícím tématem "otevřená komunální politika pro 21. století". 

Hodinových workshopů bylo celkem čtrnáct a konaly se ve čtyřech diskusních místnostech. Akce byla přístupná veřejnosti a zúčastnilo se jí přes 140 návštěvníků z řad Pirátů a zájemců o komunální politiku. Piráti zde projednali i časový plán primárních voleb a sestavení kandidátek, harmonogram volební kampaně a požadavky na své kandidáty do komunálních voleb. 

V programu Pirateconu zkušení přednášející předávali své know-how z řízení měst a obcí. Mezi témata patřila bydlení, doprava, školství, územní rozvoj a plán a další agendy obcí. 

Speciálním pirátským tématem byla "Otevřená radnice a Smart cities", jehož garantem je poslanec a bývalý zastupitel pražského magistrátu Ondřej Profant: 

> „Musíme lidem vysvětlit, že pojem Smart City není jen buzzword, který slouží k rychlému utracení velkého množství peněz, ale smysluplné využití dat a informací, aby sloužily ke zlepšení života obyvatel a návštěvníků měst," vysvětluje pointu své přednášky.

Piratecon je tradiční formát podobných setkání, pořádaných Pirátskou stranou k různým tématům. První se uskutečnil již před osmi lety v Ústí nad Labem.


