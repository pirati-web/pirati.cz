---
date:         2018-01-22
category:     blog
tags:         vláda
layout:       post
title:        "Piráti: Babiš plánuje další čistky na Úřadu vlády. Tentokrát mají změny omezit Odbor protidrogové politiky"
image:        /assets/img/articles/2018/urad-vlady.jpg
author:       Karolína Sadílková
---
 
Praha, 22. ledna 2018 – Piráti odsuzují plánovaný přesun Odboru protidrogové politiky z Úřadu vlády ČR pod Ministerstvo zdravotnictví ČR. Plán z dílny Andreje Babiše, který je součástí jeho „řádění“ ve funkci premiéra v demisi, oslabí kompetence i fungování odborníky respektované a v zahraničí velice pozitivně hodnocené práce Odboru protidrogové politiky i samotného Národního protidrogového koordinátora Jindřicha Vobořila. Vzhledem k progresivnímu směru pirátské politiky v oblasti legalizace konopí a racionálnímu přístupu k řešení problematiky drogové prevence Piráti požadují zachování současného umístění odboru a navíc další posílení jeho kompetencí.
 
Předseda Pirátů Ivan Bartoš již v minulém týdnu zaslal premiérovi dopis, ve kterém na něho apeluje, aby z nejisté pozice šéfa kabinetu bez důvěry nekonal podobné radikální restrukturalizační kroky. A požádal ho, aby neusiloval o omezení odboru, který má velice pozitivní hodnocení v odborném českém i mezinárodním prostředí. „Pirátská strana prosazuje progresivní změny v protidrogové politice na základě moderních a ve světě fungujících přístupů - Harm Reduction. Dosavadní fungování Ministerstva zdravotnictví nám v tomto smyslu neposkytuje záruku. Příkladem je nedořešená situace v oblasti léčebného konopí a bojkot tohoto systému ze strany rezortu. Posílení Odboru protidrogové politiky pod Úřadem vlády, včetně jeho legislativního posílení, je podle nás jediným schůdným řešením pro zachování dobře fungující protidrogové politiky ČR,“ uvádí Bartoš.
 
Odbor protidrogové politiky řeší témata týkající se policie, legislativy, tvorby sítě služeb, zabývá se politikou hazardu, tabáku, alkoholu, ale i drogami nelegálními, tedy jde o agendy napříč resorty. Přenesení působnosti pod ministerstvo přinese výrazné omezení dosavadních kompetencí odboru. Jindřich Vobořil, který byl dosud členem Rady vlády, se má nyní stát „pouhým“ úředníkem jednoho rezortu bez větších kompetencí. Pracoviště umístěné pod Úřadem vlády ČR navíc nyní poskytuje rozsáhlou síť péče formou financování služeb pro uživatele a financování programů prevence. Nelze garantovat, že cca 130 mil. Kč, které v současné době odbor rozděluje mezi nevládní organizace pomáhající v terénu formou kontaktních center, programů prevence HIV, žloutenek a další, zůstane v rozpočtu zachováno. „Premiér Babiš se nechal v médiích slyšet, že hodlá omezit peníze neziskovkám. To v tomto případě znamená, že už tak téměř nedostatečná finanční podpora zmíněných služeb může vést k omezení dostupnosti zdravotnického materiálu a péče pro uživatele a tedy i například k šíření infekčních onemocnění,“ varuje Bartoš.


