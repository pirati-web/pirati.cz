---
date:         2018-01-23
category:     blog
tags:         životní-prostředí
layout:       post
title:        "Piráti varují před zákonem zavádějícím Nagojský protokol"
image:        /assets/img/articles/2018/helix.jpg
author:       Karolína Sadílková
---

Praha, 23. ledna 2018 – Piráti vetovali zrychlené projednání vládního návrhu zákona o podmínkách využívání genetických zdrojů. Zákon upravuje práva a povinnosti při práci s genetickými zdroji podle Nagojského protokolu.
 
Poslanec Pirátů František Elfmark, člen Výboru pro životní prostředí, uvádí důvody, proč Piráti s návrhem zákona zavádějícího tzv. Nagojský protokol nesouhlasí: 

> „S tímto návrhem vládního zákona máme hned několik problémů a nemůžeme jej v této podobě podpořit. Návrh prochází zkráceným jednáním, které znemožní jeho kvalitní projednání. Navíc byl předložen bez konzultace s výzkumnými institucemi, jejichž práce se týká. Před předložením nového návrhu je podle nás nutné zahájit seriózní diskuzi mezi dotčenými institucemi a předkladatelem zákona, v tomto případě Ministerstvem životního prostředí.“
 
Nagojský protokol je mezinárodní úmluva, jejíž hlavním motivem je boj proti tzv. biopirátství, tedy patentování výrobků – např. léků přírodního původu – mimo země, odkud byly z přírody získány. Nicméně se ukazuje, že tato regulace výzkumu jen vzácně vede ke kýženému výsledku. Tím je zamezit ztrátám států, odkud byl materiál získán. Naopak může zásadně ztížit standardní nekomerční výzkum biodiverzity, který podstatně přispívá k ochraně přírody. Předkládaný návrh zákona navíc neřeší nejasnost v pojmech a naopak zavádí několik dalších, které vytvářejí značnou právní nejistotu. Také zavádí nejasný represivní aparát pro výběr případných pokut od českých výzkumníků.
 
Česká republika se k přijetí protokolu zavázala podpisem již v roce 2011. Ratifikovala jej v květnu 2016 a smluvní stranou se stala v srpnu 2016. Projednávaný zákon navazuje právě na tuto mezinárodní dohodu.
 
