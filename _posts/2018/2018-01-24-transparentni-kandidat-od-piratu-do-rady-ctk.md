---
date:         2018-01-24
category:     blog
tags:         transparentnost
layout:       post
title:        "Piráti vybírají svého nominanta do rady ČTK otevřeným výběrovým řízením"
image:        /assets/img/articles/2018/ctk.jpg
author:       Karolína Sadílková
---

Praha, 24. ledna 2018 – Česká pirátská strana vyhlašuje prostřednictvím svého poslaneckého klubu otevřené výběrové řízení na pozici nominanta do Rady ČTK. Piráti, pro které je objektivita a nezávislost zpravodajství zásadní, chtějí tímto krokem zajistit výběr nejlepšího možného kandidáta. Ten potom bude finálně volen tajnou volbou v Poslanecké sněmovně PČR. Uzávěrka přihlášek z řad zájemců je 28. 1. 2018, existuje však i možnost prodloužení termínu. V zájmu transparentnosti budou životopisy vybraných nominantů zveřejněny s vymazanými citlivými údaji.

Požadavky na člena Rady ČTK jsou přesně a přísně vymezeny zákonem, Piráti k tomu přidávají i svá vlastní kritéria. Jsou jimi: 

*   odbornost v oboru médií 
*   nezávislý pohled umožňující rozeznání objektivních a nestranných informací
*   základní technická gramotnost
*   bezúhonnost a vysoká osobní integrita
 
Výběrová komise bude vyhodnocovat podle váhových kritérií:

*   odbornost 50 %
*   celkový dojem 15 %
*   předchozí zkušenosti 20 %
*   reference členů a příznivců Pirátů 15 %

Poslanec Tomáš Martínek, který má výběrové řízení na starost, vysvětluje: 

> „Kvalitní zpravodajství ČTK je dobrou obranou před dezinformacemi. Vybraná osoba by měla být schopna rozlišit objektivní a zavádějící informace, protože informovanost společnosti na základě ověřených faktů je pro nás stěžejní.“
 
Přihláškový formulář a podrobnější informace pro uchazeče jsou zveřejněny na [fóru](https://forum.pirati.cz/verejna-vyberova-rizeni-f572/otevrene-vyberove-rizeni-na-nominanta-piratu-do-rady-ctk-t39345.html) Pirátů.
