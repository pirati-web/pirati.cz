---
date:         2018-01-30
category:     blog
tags:         bydlení
layout:       post
title:        "Piráti radí ministryni, jak zvládnout Airbnb a vyřešit drahé bydlení"
image:        /assets/img/articles/2018/kladno.jpg
author:       Karolína Sadílková
---

Praha, 30. ledna 2018 – Předseda poslaneckého klubu Pirátů Jakub Michálek se v pondělí setkal s ministryní pro místní rozvoj Klárou Dostálovou. Tématem jejich rozhovoru byl stavební zákon. Současná podoba zákona je příčinou komplikací při nové výstavbě, příčinou šroubování cen nových bytů a také snižování dostupnosti nájemního bydlení.

Pirátský poslanec Michálek navrhuje, aby stavební zákon obsahoval mechanismus, který donutí developery přispívat na veřejnou vybavenost v místě výstavby. To bude motivovat k využití tzv. brownfieldů, tedy opuštěných a nevyužitých staveb, namísto stavění na zelené louce. 

> „Náš návrh bude mít několik pozitivních důsledků. Znamená nejenom snížení nákladů na bydlení, ale i ochranu životního prostředí díky využití brownfieldů. V neposlední řadě zabráníme korupčnímu jednání, které často doprovází handly mezi developery a politiky,“ přiblížil Michálek přínosy pirátského návrhu.

Druhým závažným nedostatkem je protahování stavebního řízení a nutnost obejít až desítky úřadů. Řešením je digitalizace stavebního řízení. To je ostatně i v souladu s doporučením Světové banky, aby vyřízení veškerých formálních náležitostí bylo možné provést na jediném úřadu. To výrazně ulehčí všem, kteří chtějí stavět, a také uleví úřadům a sníží celkovou míru byrokracie.

Třetí diskutovanou záležitostí je právní vakuum v prostředí sdílené ekonomiky. Jakub Michálek bude součástí pracovní skupiny MMR k regulaci Airbnb, tedy webové služby, která nabízí nájemní ubytování. 

> „Je třeba urychlené přijetí nové a přehledné legislativy u těchto služeb. Na soustavné pronájmy se musí vztahovat pravidla jako na podnikání. Nové platformy je třeba donutit k platbě daní a placení místních poplatků za ubytování. Poplatky přímo odvede společnost Airbnb, nikoliv pronajímatel. Odlišení přivýdělku od podnikání navrhujeme na základě ročního příjmu převyšujícího 30 tisíc Kč ročně. Účastí v pracovní skupině chceme plnit roli konstruktivní opozice, protože již před volbami Piráti deklarovali, že nebudou součástí vlády s trestně stíhanými politiky.“

Piráti bojují proti vysokým nájmům v Praze dlouhodobě. Tržní cena nájmu v Praze je nyní přes 300 Kč za metr čtvereční a cena nových bytů výrazně vzrostla až na současných víc než 90 tisíc Kč za metr čtvereční. Na nutnost přijmout legislativu pro nové služby a technologie upozorňují Piráti již téměř rok. Navíc odhalili přidělování sociálních bytů s dotovaným nájmem soudcům a státním zástupcům.
