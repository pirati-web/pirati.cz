---
date:         2018-02-05
category:     blog
tags:         piráti
layout:       post
title:        "Piráti připravili pátý nedělní guláš"
image:        /assets/img/articles/2018/gulas.jpg
author:       Jakub Dušánek
---

Praha, 5. února 2018 – Již páté rozdávání pirátského guláše proběhlo v neděli od 16 hodin před Hlavním nádražím v Praze. Za hodinu a půl rozdalo 11 dobrovolníků přes 200 porcí guláše, a to nejenom bezdomovcům, ale každému, kdo stál o setkání nebo debatu s Piráty. Tradičně dorazil předseda Pirátů Ivan Bartoš s manželkou Lydií.

Akci sponzoroval z platu zastupitele pražského magistrátu současný poslanec Mikuláš Ferjenčík: 

> „V listopadu nám pražské zastupitelstvo zamítlo, abychom vrátili odměny za výkon funkce zastupitele. Na nedělních akcích tak přímo lidem vracím to, o čem by jinak rozhodoval úřad.“

Organizátor Martin Arden, evangelický kněz a člen Pirátů z Prahy 1, říká, že o podobné akci uvažují i Piráti v dalších městských částech. O nedělní guláš totiž znatelně roste zájem a krom pomoci bezdomovcům se postupně stal i setkáváním Pirátů z různých částí Prahy a okolí: 

> „Guláš pro pražské bezdomovce vnikl spontánně mezi členy Pirátů na Praze 1. Na Hlavním nádraží se v charitativní distribuci jídla střídají křesťanská společenství ve všední den, ale ne o víkendech. Dnes jsme rozdali přes 200 porcí masového i veganského guláše. To je zhruba čtyřnásobek toho, s čím jsme začínali v listopadu. Krom toho nabízíme teplý čaj.“

Nedělní odpoledne pravidelně doprovází pohodová nálada a živá hudební produkce spoluorganizátora Pavla Nazarského, Ivana Bartoše a každého, kdo má chuť se zapojit. Organizátoři chtějí pořádat akci pravidelně dvakrát v měsíci. Na stejném místě budou Piráti opět za 14 dní a rádi uvidí každého, kdo má zájem si popovídat nebo zpestřit den.
 
