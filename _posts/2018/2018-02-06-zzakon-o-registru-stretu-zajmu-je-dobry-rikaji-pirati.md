---
date:         2018-02-06
category:     blog
tags:         transparentnost
layout:       post
title:        "Piráti: Majetková přiznání zachováme, zákon o střetu zájmů v současné podobě vyhovuje"
image:        /assets/img/articles/2018/bartos-prezentace.jpg
author:       Jakub Dušánek
---

Praha, 6. února 2018 – Piráti se znepokojením sledují rostoucí tlak na zmírnění zákona o střetu zájmů. Ten by zrušil automatický přístup veřejnosti k majetkovým přiznáním starostů, radních, poslanců a dalších funkcionářů. Občané by o tyto informace museli nově žádat. Změny iniciují poslanci STAN, Asociace krajů a Svaz měst a obcí. Pro zmírnění požadavků je i hejtmanka Jana Vildumetzová z ANO. 

> „Návrh poslanců STAN je pro Piráty neakceptovatelný. Argument, že nikdo nebude chtít v obcích kandidovat, je spíše jejich stranickou záležitostí. Nebudeme takto zásadně mírnit protikorupční legislativu jen kvůli tlaku členů stran a spřízněných zájmových skupin. Veřejná kontrola je pro nás jasná priorita. Transparentnost je zároveň nejlepší obrana, nařkne-li vás někdo neoprávněně z korupce,” uvádí předseda Pirátů Ivan Bartoš a dodává, že návrh plošně zavést žádost o přístup je nesystémový: „Požadavků je tolik, že individuálně řešit oprávněnost nelze už dnes, vzhledem k řadě výjimek. Zavedení žádosti vnímáme jako evidentní snahu ztížit přístup veřejnosti k informacím a další krok k nárůstu byrokracie.”

Krom návrhu STAN je ve hře ještě novela poslanců KDU-ČSL. V jejich návrhu jsou zbaveni povinnosti podávat majetková přiznání všichni neuvolnění radní, starostové a místostarostové: 

> „S lidovci jsme jednali, ale zmírnění povinnosti vůči neuvolněným starostům a radním otevírá vrátka politickým trafikám v městských firmách. Možnost veřejné kontroly je jediný způsob, jak navrátit politice ztracenou důvěru občanů. Piráti pamatují velmi dobře, jak se nepodařilo získat “již odevzdaná” majetková přiznání pana Hulinského a pana Béma z dob, kdy pouštěli Praze žilou. Ta se údajně ztratila mezi podatelnou a archivem a jejich digitalizace se nestihla,” dodává příklady z nedávné minulosti Ivan Bartoš a uvádí stanovisko Pirátů: „U malých obcí by bylo možné zvažovat výjimku, roli však hraje i majetek, který obce spravují. Stejně tak lze v těchto případech diskutovat o rozsahu zveřejňovaných, nikoliv však zadávaných, informací.”

O obou novelách bude Poslanecká sněmovna rozhodovat na svém příštím zasedání, které bude probíhat od 26. února. Oba poslanecké návrhy zmíněných stran půjdou do prvního čtení.

