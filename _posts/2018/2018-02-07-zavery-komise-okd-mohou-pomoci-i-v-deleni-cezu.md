---
date:         2018-02-07
category:     blog
tags:         kauzy
layout:       post
title:        "Závěry vyšetřovací komise k OKD mohou napomoci i v otázce dělení ČEZu"
image:        /assets/img/articles/2018/cernohorsky.jpg
author:       Jakub Dušánek
---

Praha, 7. února 2018 – V úterý proběhla první schůze vyšetřovací komise ke kauze OKD. Její vznik iniciovali Piráti na konci loňského roku, předsedou komise je pirátský poslanec Lukáš Černohorský z Ostravy. Komise si už vyžádala dokumenty od Ministerstva financí ČR, Úřadu vlády ČR i od Bezpečnostní informační služby a nyní čeká na jejich dodání příslušnými institucemi. Další setkání vyšetřovací komise proběhne 1. března. 

> „Jakmile zkompletujeme podklady, zaměříme se na ty oblasti, kde během následujících 9 měsíců můžeme dojít ke skutečně důležitým závěrům. Cílem komise není najít a potrestat viníky, to je samozřejmě v pravomoci soudů. Naším úkolem je především popsat, jak mohlo při prodeji státního podílu ve strategicky významné společnosti dojít k tolika pochybením. Z těchto chyb bychom pak měli vyvodit závěry, čeho se pro příště musí stát při odprodeji strategicky významných společností vyvarovat,“ vysvětluje Lukáš Černohorský.

V souvislosti s financováním dostavby 5. reaktoru Jaderné elektrárny Dukovany se hovoří o rozdělení a částečné privatizaci ČEZu. 

> „To je přesně situace, kdy si stát musí dát velký pozor. Věřím, že závěry vyšetřovací komise k OKD by mohly být i v tomto důležitým vodítkem,“ doplňuje Černohorský další pozitivní aspekt zřízení vyšetřovací komise. 


