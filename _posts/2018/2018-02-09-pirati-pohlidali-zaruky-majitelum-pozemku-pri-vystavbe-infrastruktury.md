---
date:         2018-02-09
category:     blog
tags:         legislativa
layout:       post
title:        "Piráti pohlídali záruky majitelům pozemků při výstavbě infrastruktury"
image:        /assets/img/articles/2018/polansky.jpg
author:       Jakub Dušánek
---

Praha, 9. února 2018 – Pirátská strana zajistila, že návrh novely zákona o urychlení výstavby klíčové infrastruktury nebude obsahovat paragrafy porušující vlastnická práva majitelů pozemků, na nichž se má stavět. Události posledních dvou měsíců však ukazují, že legislativní proces je třeba bedlivě hlídat před neúměrným tlakem lobbistů. Pirátům se nakonec podařilo z návrhu zákona odstranit dodatek, podle nějž by se měl zákon vztahovat i na stavby energetické infrastruktury, a tím významně omezovat práva vlastníků pozemků.

Novela zmíněného zákona má nahradit původně zamýšlený nový zákon o liniových stavbách. Pirátský poslanec Ondřej Polanský, člen hospodářského výboru a podvýboru pro dopravu, upozornil na možná narušení vlastnických práv: 

> „Zákon namísto vyvlastnění zakládá institut předběžné držby, která umožňuje zahájit stavbu před vypořádáním majetkových vztahů. Proto s ním musíme nakládat velmi citlivě.“

Piráti už od počátku trvali na tom, aby zákon plnil pouze dočasnou roli a zároveň poskytl ochranu dotčeným majitelům. Ministerstvo na základě toho vepsalo do návrhu např. postup složení zálohy při předběžné držbě. A garantovalo právo se soudit, zatímco stavba poběží. Tyto návrhy však o pár dní později z novely zmizely a místo garancí se naopak objevilo ustanovení rozšiřující seznam zákonem definovaných klíčových staveb o blíže nespecifikovanou energetickou infrastrukturu. Tím na poslední chvíli do zákona zahrnulo celé množství dalších staveb, dle požadavků zájmových skupin.

> „V úterý 30. ledna v budově Ministerstva dopravy proběhla poslední debata u kulatého stolu, na níž bez analýz a bez předchozí komunikace, 24 hodin před podáním zákona do Sněmovny, přispěl téměř každý z 50 účastníků svou troškou do mlýna,” popisuje poslední setkání Polanský a dodává: „Podpis pod skupinu poslanců, která návrh do Sněmovny podává, jsem ale nakonec přidal s podmínkou, že se ustanovení o energetické infrastruktuře vyškrtne. K tomu nakonec v odpoledních hodinách došlo. Jako spolupředkladatel mnohem jednodušeji ovlivním podobu návrhu.“

Ondřej Polanský je odhodlaný bránit vlastnická práva i v dalších jednáních o novele zákona. 

> „Názor, že z opozice nelze nic prosadit, zaznívající směrem k Pirátům v kontextu vyjednávání o nové vládě, je doufám vyvrácen. A to nejenom touto iniciativou,“ dodává. 

Návrh, ke kterému se na konci ledna vyjádřila vláda pozitivně, označil za klíčový i premiér v demisi Andrej Babiš. Do prvního čtení půjde na příštím zasedání Sněmovny.

