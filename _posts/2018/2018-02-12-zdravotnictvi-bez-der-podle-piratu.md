---
date:         2018-02-12
category:     blog
tags:         zdravotnictví
layout:       post
title:        "Piráti představili veřejnosti moderní zdravotnictví bez finančních děr"
image:        /assets/img/articles/2018/hrib.jpg
author:       Karolína Sadílková
---
 
Praha, 12. února 2018 – Pirátská strana dnes na půdě Poslanecké sněmovny uspořádala odborně zaměřený workshop k reformě zdravotnictví z pirátské dílny. Koncept reformy se opírá o zavedení neziskových samosprávných zdravotních pojišťoven. Model Pirátů, vypracovaný v roce 2017 experty na zdravotnictví, je finančně efektivnější, lépe zohlední přání pacientů a nabídne jim možnost rozhodnout se o způsobu léčby.

Účelem reformy, kterou formuloval programový garant Pirátů pro oblast zdravotnictví a člen správní rady VZP lékař Zdeněk Hřib, je průhledné financování, možnost volby léčby pacientem a zkvalitňování služeb zajištěné skutečnou konkurencí zdravotních pojišťoven. Navržený liberální koncept reformy zdravotnictví předpokládá zachování státem kontrolované VZP a vedle ní vytvoření neziskových samosprávných pojišťoven s veřejným statusem. Do nich budou pojištěnci volit zástupce do správních a dozorčích rad. Samosprávné pojišťovny si budou vzájemně konkurovat rozdílnou nabídkou hrazených služeb, mírou spoluúčasti a případnými příplatky k pojistnému. Stávající solidaritu systému přerozdělujícího 100 % vybraného pojistného chtějí Piráti zachovat. Právě tuto podobu reformy Piráti na dnešním setkání představili.

> „Zdravotnictví je veřejností vnímáno jako jedna ze zásadních oblastí. Současnému fungování pojišťoven však většina lidí nerozumí a pojišťovny se reálně v ničem neliší. Účastníky konference jsme seznámili s naším konceptem neziskových samosprávných pojišťoven. Náš model se inspiruje rozvinutými zdravotními systémy Německa, Švýcarska nebo Nizozemí. Dotazy odborné veřejnosti směřovaly na šíři hrazené péče a další podrobnosti realizace,“ okomentoval dnešní setkání Zdeněk Hřib.

Odpoledního setkání se zúčastnil i poslanec Pirátů a místopředseda výboru pro zdravotnictví Petr Třešňák. Hlavním přínosem je podle něj modernizace služeb a vrácení možnosti využít nadstandardní péče: 

> „Máme vypracovaný jasný záměr, který zpřístupní nejmodernější péči občanům ČR. Zdravotní pojišťovny se budou odlišovat rozsahem hrazených služeb a případně i výší případného příplatku k pojistnému, a to při zachování garance tzv. bezplatného zdravotnictví. VZP zůstane garantem státní péče a občanům, kteří budou mít zájem o jiné služby, přibude možnost pojištění u neziskových samosprávných pojišťoven.“

Piráti nyní pracují na detailech navrhované reformy. O svém postupu budou průběžně informovat. Kontaktní osobou pro zájemce je poslanec Petr Třešňák, od kterého si mohou vyžádat aktuální informace.

### Odkazy 

* [Prezentace Pirátů k problematice modernizace zdravotnictví](https://github.com/pirati-web/pirati.cz/blob/gh-pages/assets/ppt/reforma-zp.pptx)
