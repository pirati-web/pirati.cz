---
date:         2018-02-13
category:     blog
tags:         sněmovna
layout:       post
title:        "Piráti podporují vznik stavebně oddělených kuřáren v restauracích"
image:        /assets/img/articles/2018/miki-koureni.jpg
author:       Karolína Sadílková
---
 
Praha, 9. února 2018 – Předseda Pirátů Ivan Bartoš, poslanec Mikuláš Ferjenčík a další členové pirátského klubu podepsali novelu zákona, která mírní protikuřáckou legislativu. Úprava zahrnuje povolení stavebně oddělených větraných kuřáren bez obsluhy, kuřáckých barů bez jídla do 80 metrů čtverečních a ruší odpovědnost hostinského za konzumenta alkoholu, který poruší zákon. Novela má vyřešit zmatky panující kolem plošného zákazu kouření a ohrožující podnikání zejména drobných provozovatelů.

Schválení protikuřáckého zákona v roce 2016 významně zasáhlo do práv majitelů podniků. Ti již dříve na základě legislativy stavebně oddělili kuřácké a nekuřácké prostory. Piráti upozorňovali na to, že plošná regulace bude mít dopady zejména na menší provozy a na restaurační zařízení v malých obcích: 

> „Zpřísnění zákona znamenalo, že prostředky vynaložené na odvětrávání restaurací přišly vniveč,“ přiblížil Mikuláš Ferjenčík postoj Pirátů ke změně zákona. 

Poslanecký klub Pirátů se shodl na tom, aby restaurace mohly zavést stavebně oddělené kuřárny bez obsluhy. Tím by se řešil častý problém se stížnostmi občanů na rušení nočního klidu. 

> „Uvědomujeme si účel zákona, který má primárně chránit zdraví občanů. Jeho současná formulace ale přenáší zdravotní rizika a další negativní dopady na nezúčastněné osoby. Nejen z pražských ulic známe desítky případů, kdy jsou lidé v přilehlých bytových jednotkách rušeni hlukem v nočních hodinách. Kvitujeme, že novela má podporu poslanců bez ohledu na stranickou příslušnost,“ vyjádřil názor poslaneckého klubu Pirátů Mikuláš Ferjenčík.

Piráti dlouhodobě prosazují, aby byl v případě protikuřáckého zákona nalezen společenský konsensus. Novelu dnes předložila skupina poslanců napříč stranami, hlavním iniciátorem novely je poslanec ODS Marek Benda. 
