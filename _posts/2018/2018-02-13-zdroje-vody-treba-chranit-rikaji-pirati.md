---
date:         2018-02-13
category:     blog
tags:         zemědělství
layout:       post
title:        "Piráti jako jediní bojují za větší ochranu zdrojů pitné vody. Řeší tím i problém s těžbou štěrkopísku na jihu Moravy"
image:        /assets/img/articles/2018/holomcik.jpg
author:       Radek Holomčík
---
 
Praha, 9. února 2018 – Pirátští poslanci Radek Holomčík a Jan Pošvář předložili návrh na novelizaci vodního zákona, který zvýší ochranu oblastí přirozené akumulace vod. V případě přijetí návrhu zabrání novela hazardování se strategickými zdroji pitné vody, jako se tomu děje například na jihu Moravy. Tam potenciální těžba štěrkopísku mezi obcemi Uherský Ostroh a Moravský Písek může ohrozit klíčové prameniště pro téměř 150 000 obyvatel okresu Hodonín. Poslanci hnutí ANO, SPD, KSČM a ČSSD tento návrh v Zemědělském výboru nepodpořili. A to navzdory slibům, které dávali veřejnosti před volbami.

Poslanecká sněmovna bude na příští schůzi řešit ve 2. čtení novelu zákona č. 254/2001 Sb., o vodách a o změně některých zákonů (vodní zákon). Vládní novela ovšem neřešila důležitý § 28, který se týká tzv. chráněných oblastí přirozené akumulace vod. 

> „Vzhledem k rostoucí hrozbě sucha musí být ochrana zdrojů pitné vody naprostou prioritou. Proto náš pozměňovací návrh zpřísňuje možnosti povrchové těžby a dalších činností, které by mohly ohrozit oblasti, kde se spodní voda přirozeně akumuluje,“ upřesňuje jeden z předkladatelů, Radek Holomčík.

Tento pozměňovací návrh byl na pořadu dnešního jednání Zemědělského výboru PSP ČR, který ji, díky hlasům poslanců ANO, SPD, KSČM a ČSSD, nedoporučil Poslanecké sněmovně schválit. 

> „Mrzí mě krátkozraký přístup poslankyň a poslanců, kteří posuzují návrh jen dle hypotetických dopadů na podnikání, ale ignorují význam vody pro občany ČR. O to víc, že všechny strany ve Sněmovně ve svých programech ochranu vody měly. Odsuzujeme politikaření a nezodpovědnost v tak důležitých věcech, jako jsou zdroje pitné vody,“ dodává další z předkladatelů, Jan Pošvář.

Případné přijetí novely se s nedoporučujícím stanoviskem Zemědělského výboru vzdálilo. Bylo by ale důležité pro ukončení 10 let trvajícího sporu o těžbu štěrkopísku na Uherskobrodsku ležícího na pomezí Jihomoravského a Zlínského kraje. Dle názorů odborné veřejnosti, okresní vodárny, představitelů 57 dotčených obcí i odboru životního prostředí Městského úřadu Veselí nad Moravou, hrozí právě v důsledku povrchové těžby nenávratné poškození pramenišť pitné vody pro téměř 150 000 lidí. 

> „Tímto náš boj ale nekončí. Oslovíme představitele ohrožených 57 obcí, aby vytvořili tlak na své stranické kolegy ve Sněmovně a využijeme i další zákonné možnosti. V blízké budoucnosti bude Sněmovna projednávat další novelizaci vodního zákona. V případě neúspěchu předložíme tuto novelu znovu,“ vysvětluje Holomčík.
 
