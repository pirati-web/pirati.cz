---
date:         2018-02-14
category:     blog
tags:         transparentnost
layout:       post
title:        "Piráti vybrali nominanta do Rady ČTK"
image:        /assets/img/articles/2018/ctk2.jpg
author:       Karolína Sadílková
---
 
Praha, 13. února 2018 – Pirátská strana na základě otevřeného výběrového řízení vybrala nominanta do Rady ČTK. Stal se jím Jiří Táborský, který komisi přesvědčil svými zkušenostmi a vhledem do problematiky. Vybraný kandidát má mimo jiných i novinářské zkušenosti, pracoval na pozici analytika pro Úřad vlády ČR a naposledy byl tiskovým mluvčím.

Na otevřeném výběrovém řízení, které Piráti při poslaneckých nominacích do rad prosazují jako jediná strana, se podílel i poslanecký klub STAN. Vedle Tomáše Martínka, poslance Pirátů a předsedy nominačního týmu, zasedla ve výběrové komisi i poslankyně STAN Věra Kovářová, mediální experti Karolína Sadílková a David Smoljak. Do výběrového řízení se přihlásilo celkem 11 zájemců, které komise hodnotila na základě předem stanovených kritérií.

Tomáš Martínek k výběru kandidáta uvedl: 

> „Věřím, že se nám podařilo vybrat vhodného kandidáta na členství v Radě ČTK, který by měl hájit objektivitu a nestrannost zpravodajství i před dezinformačními vlivy. Zároveň by měl přispět svým ekonomickým nadhledem. Byli bychom rádi, kdyby se naším postupem otevřeného výběrového řízení inspirovaly i ostatní politické strany.“

Poslanecká sněmovna bude v tajné volbě volit tři nové členy do sedmičlenného orgánu. Členy rady volí sněmovna na dobu 5 let. Čtyři současní členové byli nominovaní poslaneckými kluby ANO, ČSSD, ODS a KDU-ČSL v minulém volebním období. Pirátská strana proto usiluje o prosazení svého nominanta.
 
