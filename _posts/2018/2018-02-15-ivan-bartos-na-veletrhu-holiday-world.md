---
date:         2018-02-15
category:     blog
tags:         akce
layout:       post
title:        "Ivan Bartoš na veletrhu cestovního ruchu Holiday World"
image:        /assets/img/articles/2018/ctourism2.jpg
author:       Jakub Dušánek
---
 
Praha, 15. února – Ivan Bartoš, předseda Pirátů a předseda sněmovního Výboru pro veřejnou správu a regionální rozvoj, se dnes zúčastnil zahájení 27. ročníku největšího středoevropského veletrhu cestovního ruchu Holiday World. Záštitu nad veletrhem převzala ministryně pro místní rozvoj Klára Dostálová spolu s Asociací krajů ČR a agenturou Czech Tourism. Na Výstavišti v Praze – Holešovicích se od 15. do 18. února 2018 představí na 600 vystavovatelů.
 
Tématem dnešního ročníku je 100 let od založení Československa. Očekává se široký zájem veřejnosti i odborníků, protože zájem o Českou republiku mezi turisty stoupá. Loni se v zemi ubytovalo rekordních 20 milionů turistů, z toho 10 milionů návštěvníků bylo ze zahraničí. Hlavním lákadlem je stále hlavní město Praha, ale vzrůstá zájem o návštěvu regionů, především o Jihomoravský kraj.
 
Možnosti ČR v oblasti cestovního ruchu si uvědomuje i Ivan Bartoš: 

> „Rostoucí turistický potenciál naší země chceme využít. V rámci Výboru pro veřejnou správu a regionální rozvoj jsme proto s kolegy poslanci nedávno ustavili specializovaný podvýbor, který se zabývá pouze cestovním ruchem. Aktuálně se zabýváme novelou zákona o podmínkách podnikání v cestovním ruchu. Ten do našeho práva zavádí nejen evropskou směrnici, ale i vyšší ochranu spotřebitele zřízením garančního fondu cestovních kanceláří pro náhradu nároků zákazníků.“
 
Dnešní den veletrhu je vyhrazen pro odbornou veřejnost, následující dny pak budou patřit veřejnosti laické. Výstavní plocha areálu je téměř 19 tisíc metrů čtverečních. Na nich se budou prezentovat zástupci 46 zemí Evropy, Ameriky, Asie i Afriky. 
