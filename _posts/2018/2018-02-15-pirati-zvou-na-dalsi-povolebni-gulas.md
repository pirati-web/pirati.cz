---
date:         2018-02-15
category:     blog
tags:         akce
layout:       post
title:        "Piráti zvou na nedělní guláš zdarma a vyzývají k pomoci potravinovým bankám"
image:        /assets/img/articles/2018/gulas2.jpg
author:       Jakub Dušánek
---
 
 
Praha, 15. února 2018 – Pirátská strana na neděli chystá další akci s gulášem zdarma. Piráti se pravidelně dvakrát v měsíci setkávají u Hlavního nádraží v Praze, vaří guláš, nabízejí čaj a baví se živou muzikou. Jídlo zdarma rozdávají díky práci dobrovolníků a finančnímu příspěvku pirátských poslanců. Ti tímto způsobem vrací odměny za výkon funkce zastupitelů na pražském magistrátu, úřad totiž vrácení odměn zamítl. Sponzorem této dobročinné neděle je poslanec za Piráty Ondřej Profant.
 
Hlavním organizátorem nedělních dobročinných akcí je Martin Arden, evangelický pastor a Pirát z Prahy 1. Ten nejen financuje některé položky, ale akcí se účastní s týmem dobrovolníků. A jejich počet, jak říká Arden, trvale přibývá: 

> „Zájem o akci roste, a to i mezi místními pražskými sdruženími Pirátů, která chtějí pořádat vlastní akce. Nyní vaříme masový i veganský guláš ze surovin z potravinové banky. Té jsme zaplatili paušální poplatek 3 tisíce korun na rok. Využíváme maso, zeleninu, a pokud je k dispozici, tak i pečivo. Vedle toho z vlastních zdrojů pokrýváme náklady na plastové nádobí, případně to, co zrovna není k dispozici.“
 
Problematikou potravinových bank se zabývá pirátská poslankyně Olga Richterová. Na základě novely, která je platná od 1. ledna 2018, musejí velkoobchody dodávat potravinovým bankám potraviny s končící lhůtou spotřeby. Bankám však nebyl navýšen rozpočet, a to jim komplikuje provoz. Olga Richterová upozorňuje na to, že banky musí platit nejenom za prostory k uskladnění a energie, ale i za distribuci, která znamená další náklady na personál, ale třeba i pohonné hmoty: 

> „Novela zákona chce realizovat záslužnou myšlenku. Bohužel, bez dostatku financí ztrácí smysl. Zaměstnanci bank i dobrovolníci se vlastními prostředky a silami snaží o to, aby potraviny nemusely končit v odpadu. To mimo jiné obnáší i neohodnocenou práci v přesčasech. Situaci proto chceme řešit i se zástupci potravinových bank.“
 
Piráti uvažují o zřízení účtu, kam by lidé mohli posílat peníze na podporu potravinových bank. Stále více dobrovolníků i sponzorů má zájem přispět k jejich činnosti i podílet se na dobrovolnické akci Pirátů: 

> „Zveme každého, aby přišel v neděli k pražskému Hlavnímu nádraží, dal si guláš a přesvědčil se, že tato pravidelná pomoc má smysl,“ uzavírá poslankyně Richterová.

Pirátská strana pořádá veřejné stravování zdarma u Hlavního nádraží od listopadu 2017. Organizaci akcí zastřešuje Martin Arden, evangelický pastor a člen Místního sdružení Pirátů Prahy 1.Ten se charitativní činnosti věnuje dlouhodobě a v soukromém zájmu, podobně jako řada dalších dobrovolníků. Akce probíhají na základě spolupráce organizátorů s Potravinovou bankou pro Prahu a Středočeský kraj, které zaplatili paušální roční poplatek opravňující využívat suroviny této konkrétní potravinové banky. 

