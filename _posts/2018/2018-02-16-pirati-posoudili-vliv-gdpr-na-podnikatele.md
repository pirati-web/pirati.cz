---
date:         2018-02-16
category:     blog
tags:         legislativa
layout:       post
title:        "Piráti prosadili ověření skutečných dopadů zavedení GDPR na podnikatele"
image:        /assets/img/articles/2018/gdpr.jpg
author:       Karolína Sadílková
---
 
Praha, 16. února 2018 – Dne 25. května 2018 vstoupí v platnost obecné nařízení Evropské komise o ochraně osobních údajů (GDPR). V tuto chvíli je pro většinu podnikatelů i občanů především velkou neznámou a často i strašákem. Už nyní je zcela jasné, že Česká republika nestihne schválit potřebnou národní legislativu. A zcela nedostačující jsou i informace o tom, co chystaná změna bude znamenat v každodenním životě podnikatelů. Piráti proto prosadili zpracování přehledu modelových příkladů pro malé a střední firmy.

Poslanec Pirátů Martin Jiránek, místopředseda Hospodářského výboru, který s návrhem přišel, k tomu říká: 

> „Chceme pomoci informovat především podnikatele a situaci řešit na základě dat a analýz. Navrhli jsme proto na Hospodářském výboru PS PČR, aby Ministerstvo průmyslu a obchodu ČR zpracovalo realistické modelové příklady, co všechno se pro malé a střední firmy s příchodem nařízení změní. To nám umožní nejenom vyčíslit náklady s tím související, ale také uklidnit významnou část podnikatelů, kterých by se nařízení nijak vážně dotknout nemělo. V neposlední řadě to pro nás může být dobrý výchozí materiál pro jednání s Evropskou komisí na případných úpravách.“

Pirátský návrh byl Hospodářským výborem jednohlasně schválen a ministerstvo si odneslo první jasné zadání úkolu, který by měl celou situaci zpřehlednit. Martin Jiránek objasnil přínosy schváleného návrhu: 

> „Podnikatelé budou mít především jistotu, že se nemusí vydat na milost a nemilost konzultačním firmám. Některé pochybné společnosti dokážou velmi efektivně oslovené firmy vyděsit a za desítky tisíc pak poradit řešení, která jsou často příliš obecná nebo přímo zcestná. Pokud seženeme dostatek spojenců napříč unií, můžeme tlačit na úpravu nařízení a ukázat tak, že i malý stát může chod EU zásadně ovlivnit. Jde jen o to být aktivní a vědět, co chceme. Odpovědnost za to, v jakém stavu se nyní příprava legislativy a informační kampaň nachází, padá nejen na vládu minulou, ale i tu současnou. Ta si měla dát ujasnění situace kolem GDPR mezi hlavní priority. Nové nařízení se netýká jen podnikatelů, ale i měst a obcí a vlastně všech občanů ČR.“

Ke konci ledna tohoto roku mělo směrnici plně implementovanou jenom Německo a Rakousko. Hlasy obávající se dopadu na podnikatele se ozývají z celé Evropy.
