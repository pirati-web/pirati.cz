---
date:         2018-02-17
category:     blog
tags:         piráti
layout:       post
title:        "Republikový výbor Pirátů jednal o financování kampaně do komunálních a senátních voleb"
image:        /assets/img/articles/2018/rv.jpg
author:       Karolína Sadílková
---

Pardubice, 17. února 2018 – V sobotu se v Pardubicích konalo řádné zasedání zákonodárného orgánu Pirátské strany, Republikového výboru. Na programu jednání byly především provozní záležitosti strany spojené s procesem profesionalizace v platformu s odborným zázemím. S tím souvisí i aktuální agenda Republikového výboru. Strana uvolní z centrálního rozpočtu na kampaň do komunálních a senátních voleb celkem 4 miliony korun, k tomu ještě každý kraj přispěje svým rozpočtem dle svého uvážení.
 
Jedním ze schválených rozhodnutí byl plán na pravidelná společná setkání pirátských poslanců s Republikovým výborem, aby poslanci neztráceli kontakt s členskou základnou. Poslankyně Dana Balcarová přednesla návrh na vytvoření finančního zázemí pro projekty odborných garantů programových bodů, který byl schválen.

Dalším důležitým tématem zasedání byly blížící se komunální a senátní volby. Kromě otázek financování a organizace kampaně bylo krajským sdružením doporučeno, aby kandidáti museli kromě programových cílů, které obhájí v primárních volbách, respektovat i kodex zastupitele. Ten je bude zavazovat například k majetkovému přiznání a dodržování demokratického minima. Znění kodexu si upraví jednotlivá krajská a místní sdružení.

> „Zatímco na minulém zasedání jsme spíše bilancovali kampaň do Poslanecké sněmovny, dnes už zase plánujeme rozvoj strany a aktivity na příští 4 roky,“ konstatuje jednatel republikového výboru a poslanec František Kopřiva. „Ačkoliv jednáme permanentně na internetovém fóru, fyzickým zasedáním přikládáme velkou váhu, protože se na nich osobně setkávají funkcionáři strany z různých koutů republiky a díky rotaci také s řadovými členy daném regionu. Dělali jsme to tak vždycky a nebudeme na tom nic měnit ani jako parlamentní strana,“ dodává.
