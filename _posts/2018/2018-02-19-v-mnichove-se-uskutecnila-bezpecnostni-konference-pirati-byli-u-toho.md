---
date:         2018-02-19
category:     blog
tags:         zahraničí bezpečnost
layout:       post
title:        "Čeští Piráti se zúčastnili pirátské mezinárodní konference o bezpečnosti v Mnichově"
image:        /assets/img/articles/2018/ivan4.jpg
author:       Jakub Dušánek
---

Praha, 19. února 2018 – Pirate Security Conference je mezinárodní kongres pořádaný německými Piráty a neziskovými organizacemi, který se obrací na občany, politické strany, vládní úřady i nevládní organizace zabývající se mezinárodní bezpečnostní politikou. Čeští Piráti akci částečně sponzorují a víkendové konference se zúčastnili již potřetí. Přítomní byli i pirátští poslanci – předseda Pirátů Ivan Bartoš a Mikuláš Peksa. Kromě nich dorazila i česká místopředsedkyně Evropské pirátské strany Markéta Gregorová a dalších sedm Pirátů z ČR.

Ivan Bartoš na konferenci vystoupil s příspěvkem s názvem Resilience – more than just a hybrid war threat (Odolnost – víc než jen hrozby hybridní války). V příspěvku poukázal na tzv. šedé ovlivňování veřejného mínění, jehož metodami jsou mylné nebo záměrně lživé informace. V příspěvku upozornil, že demokratická společnost zatím nemá na tento způsob manipulace odpověď: 

> „Piráti za řešení nepovažují cenzuru ani omezení svobodného šíření informací garantované Listinou základních práv a svobod. Pravda také potřebuje marketing – musíme vyjít ven ze své sociální bubliny, přestat kázat směrem k přesvědčeným a začít mluvit jednoduše a se všemi.“

Přednášky probíhaly po oba víkendové dny. Velký zájem vzbudily sobotní bloky na téma Bitcoinu, obnovitelných zdrojů energie v Německu a také nedělní bloky o perspektivách Blízkého východu. Konkrétně o situaci v Kurdistánu a v Íránu. V návaznosti na ně pak zazněl i příspěvek na téma vývoje pozemní války v posledních deseti letech s podtitulem „jak drony, roboti a umělá inteligence mění válku“. Poutavými výstupy o zapojení občanů do politiky a odpovědnosti za bezpečí vlastních dat přispěly islandské Pirátky Oktavía Hrund Jónsdóttir, předsedkyně Evropské pirátské strany a Birgitta Jónsdóttir, předsedkyně islandských Pirátů.

Bezpečnostní konference Pirátů se koná zároveň s 54. mnichovskou bezpečnostní konferencí. Ta se zabývá světovými bezpečnostními tématy, jakými jsou hrozba jaderného konfliktu, vztahy s KLDR, řešení problematiky tzv. Islámského státu nebo další směřování NATO. Každý rok doprovází konferenci i masové protesty. Němečtí Piráti vyjadřují každoročně svůj postoj právě paralelní konferencí, kde představují vlastní řešení a myšlenky. Konference je také pravidelným místem setkání Pirátů ze všech koutů světa a posiluje vztahy v rámci pirátského hnutí.
