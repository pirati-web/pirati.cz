---
date:         2018-02-22
category:     blog
tags:         bydlení
layout:       post
title:        "Piráti připravují ve spolupráci s experty legislativu k sociálnímu bydlení"
image:        /assets/img/articles/2018/seminar.jpg
author:       Karolína Sadílková
---

Praha, 22. února 2018 – Pirátská strana dnes v Poslanecké sněmovně PČR pořádá odborný seminář na téma: Dostupné bydlení. Během tří tematických bloků se přítomní politici a experti věnují problémům bytové politiky, zákonu o sociálním bydlení a v neposlední řadě bytové výstavbě a územnímu rozvoji. Setkání zastřešuje pirátská poslankyně Olga Richterová, která je místopředsedkyní Výboru pro sociální politiku a šéf Pirátů Ivan Bartoš, který je předsedou Výboru pro veřejnou správu a regionální rozvoj. Smyslem dnešního mezirezortního setkání je nalézt základní parametry pro návrh zákona o sociálním bydlení.

> „Probíhá již druhé setkání, tentokrát zaměřené na praxi a konkrétní legislativní návrhy. Dnes projednávané téma má velký společenský dopad, a to jak ve velkých městech, tak v malých obcích. A i když označení sociální bydlení může svádět k tomu, že se jedná o okrajový jev, týká se zejména mnoha mladých rodin. A to i těch, v nichž oba rodiče pracují,“ komentoval téma Ivan Bartoš, který moderoval dopolední blok a problematikou se zabývá v Podvýboru pro bytovou politiku. 

Dopoledne zazněly příspěvky pirátského starosty obce Vír Ladislava Stalmacha a Petra Halady, starosty Kamýku nad Vltavou. Obě obce jsou v současnosti zapojené do programů v oblasti sociálního bydlení.

Odpolední blok věnovaný zákonu o sociálním bydlení moderuje poslankyně Olga Richterová. Ta upozornila na nutnost se bydlením zabývat a přijmout komplexní legislativu: 

> „Rozevírají se sociální nůžky, zejména mezi centrem a periferií. Proto je třeba situaci dlouhodobě řešit, a to nelze bez shody a podpory zúčastněných stran. Jedině tak budeme mít naději, že návrh projde Vládou ČR a Sněmovnou ČR.“ 

Závěrečnou část setkání povede Vít Šimral, garant Pirátů pro programový bod právo a sociální věci. Diskuze se bude týkat bytové výstavby a územního rozvoje, ke kterým patří i dojíždění za prací nebo ekologická výstavba. K tématu se vyjádří i celá řada zástupců architektů a projektantů.
