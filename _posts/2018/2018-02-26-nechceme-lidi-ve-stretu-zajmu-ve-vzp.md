---
date:         2018-02-26
category:     blog
tags:         sněmovna
layout:       post
title:        "Piráti nechtějí, aby ve Správní radě VZP seděly osoby ve střetu zájmů"
image:        /assets/img/articles/2018/vzp2.jpg
author:       Karolína Sadílková
---

Praha, 26. února 2018 – Piráti u příležitosti volby předsednictva Správní rady VZP upozorňují na nezákonné postavení některých jejích členů. Správní rada dnes v novém složení zvolila za svou předsedkyni Věru Adámkovou (ANO). Na pozice místopředsedů byli zvoleni Jiří Běhounek (ČSSD) a Bohuslav Svoboda (ODS). Oba dva přitom provozují soukromé ambulance a mají smlouvy s VZP, čímž se dostávají do střetu zájmů. Zákonné omezení se krom dodavatelů vztahuje i na osoby blízké členy správní rady. Již před volbou na to upozornil člen správní rady za Piráty MUDr. Zdeněk Hřib.
 
V nepřípustném střetu zájmů je několik nominantů za ANO, ČSSD a ODS. Zdeněk Hřib je na jednání před volbou vyzval, aby se volby neúčastnili a na své členství neprodleně rezignovali nebo ukončili své konfliktní aktivity. Vzhledem k tomu, že osoby ve střetu zájmů výzvu ignorovaly, obrátí se Piráti nyní na sněmovní kluby, které je do správní rady VZP nominovaly. V případě, že by ani tento krok nezajistil respektování zákona, zajistí Piráti jeho vymáhání právní cestou.
 
> „Bylo by velice nešťastné, kdyby kvůli nelegitimnímu postavení řady členů správní rady mohly být její rozhodnutí zpochybněna, jako se tomu stalo v roce 2016 u Vojenské zdravotní pojišťovny. Taková situace by VZP rozhodně nesvědčila,“ uvádí Hřib.
 
Piráti budou dále hledat podporu u parlamentních stran, aby došlo ke zrušení deseti vládních trafik ve správní radě VZP. Jde o členy, kteří jsou jmenováni vládou, zbylých dvacet členů vybírá Poslanecká sněmovna dle poměrného zastoupení stran. Důvodem pro zrušení těchto míst je skutečnost, že Ministerstvo zdravotnictví, které deset členů vládě navrhuje, je zároveň vlastníkem největších nemocnic, a tím se také dostává do konfliktu zájmů.

### Odkazy

* Seznam osob, které jsou ve vedení státních podniků ve střetu zájmů: [https://github.com/pirati-web/pirati.cz/blob/gh-pages/assets/pdf/stret-zajmu-vzp.pdf](https://github.com/pirati-web/pirati.cz/blob/gh-pages/assets/pdf/stret-zajmu-vzp.pdf)
