---
date:         2018-02-27
category:     blog
tags:         životní-prostředí
layout:       post
title:        "Piráti chtějí zapojit veřejnost do rozhodování o svém okolí"
image:        /assets/img/articles/2018/otava.jpg
author:       Jakub Dušánek
---

Praha, 27. února 2018 – Předsedkyně Výboru pro životní prostředí Dana Balcarová dnes na tiskové konferenci Pirátů představila novelu zákona o vodách, která je na programu jednání začínající schůze Poslanecké sněmovny PČR. Pozměňovací návrh Pirátů by občanům a spolkům umožnil zapojení do rozhodování o svém okolí.

> „Na dnešním plénu navrhnu, aby se spolky mohly zapojovat do rozhodování o vodních stavbách. Stávající legislativa totiž občanské iniciativy z připomínkování vylučuje. K tomu však neexistuje žádný závažný důvod, naopak spolky často mají významné místní a historické znalosti a mohou zabránit zbytečným fatálním dopadům vodních děl na životní prostředí. Příkladem za všechny je obec Lužice v Ústeckém kraji, kde byl místní spolek kvůli pochybením úřadů přizván k rozhodování o vypouštění rybníků. A právě díky jejich zapojení a duchapřítomnosti nebyly ohroženy chráněné druhy. Vodoprávní úřad pochybil, když jim status účastníka přidělil, ale spolky by se neměly vyjadřovat pouze v případě chyby úřadů. Jejich zapojení by mělo být standardem,“ vysvětluje Pirátka Dana Balcarová.

Možnost rozhodovat o svém okolí, tedy o tom, co se občanů bezprostředně dotýká, vnímá Dana Balcarová jako jeden z nejdůležitějších prvků demokracie: 

> „Vždy budeme chránit právo obyvatel podílet se na rozhodování o životním prostředí ve svém okolí.”“
