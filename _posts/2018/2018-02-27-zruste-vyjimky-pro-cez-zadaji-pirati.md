---
date:         2018-02-27
category:     blog
tags:         čez sněmovna bezpečnost
layout:       post
title:        "Piráti budou požadovat zrušení výjimek pro ČEZ. Poslance Ferjenčíka chtějí do čela komise pro kontrolu GIBS"
image:        /assets/img/articles/2018/mikulas.jpg
author:       Karolína Sadílková
---

Praha, 27. února 2018 – Od začínající schůze Sněmovny si Piráti slibují především posun v řešení výjimky ve zveřejňování smluv ČEZu, dále chtějí prosadit svého kandidáta do čela komise pro kontrolu GIBS, a také budou vyvíjet kroky k odvolání Tomia Okamury z pozice místopředsedy Poslanecké sněmovny PČR. Předseda strany Ivan Bartoš také dnes varoval před možným odvoláním rad veřejnoprávních médií a zpolitizováním televize a rozhlasu. 

Jakub Michálek, předseda poslaneckého klubu Pirátů, na úvod dnešní tiskové konference informoval o změnách zákona o svobodném přístupu k informacím a změnách v zákoně o registru smluv. Jejich podstatou je zrušení výjimky pro ČEZ tak, aby i tato státní organizace byla nucena zveřejňovat smlouvy. ČEZ má podle něj poskytovat informace o své činnosti, ale nejde jen o něj, ale třeba i o akciové společnosti, které patří městům.

Předseda Pirátů Ivan Bartoš informoval o plánu nominovat pirátského poslance Mikuláše Ferjenčíka do čela sněmovní komise pro kontrolu GIBS: 

> „Předsedou komise pro kontrolu GIBS byl opakovaně nezvolen Zdeněk Ondráček z KSČM. Tento člověk nikdy neprojevil žádnou lítost za své zákroky v roce 1989 a i řada jeho kroků i výroků nyní nasvědčuje tomu, že své předlistopadové jednání považuje za správné. Navrhujeme vlastního kandidáta a chceme, aby Mikuláš Ferjenčík byl předsedou Stálé komise pro kontrolu GIBS.“

Dalším diskutovaným tématem bylo odvolání Tomia Okamury, předsedy SPD, z pozice místopředsedy sněmovny: 

> „Šéf projektu SPD se dopustil neomluvitelných výroků. Poslanecký klub Pirátů proto podepsal návrh na jeho odvolání. Klub Pirátů šéfa projektu SPD do této pozice nevolil. Pokud k hlasování dojde, budeme tedy hlasovat pro odvolání. Důležité je, že Tomio Okamura je i z definice své funkce místopředsedy Sněmovny, kam ho instalovala hlasovací koalice ANO, SPD a KSČM, hlasem Poslanecké sněmovny. Rozhodně není hlasem demokratickým,“ informoval Bartoš.

Na tiskové konferenci též zaznělo varování před zneužitím hlasování o výročních zprávách o hospodaření České televize a Českého rozhlasu, o kterém mluvil již dříve prezident Miloš Zeman: 

> „V případě dvojnásobného nepřijetí výročních zpráv dojde k odvolání rad. Tato možnost však nikdy nebyla míněna jako účelový nástroj pro jejich převolování či vyjádření nespokojenosti s informováním o jejich činnosti. Piráti se obávají možnosti, že vedení ČT a ČRo by mohlo být závislé na zlovůli stran, o jejichž demokratičnosti lze pochybovat, navíc pod taktovkou hlavy státu,“ uvedl Bartoš. Proto Piráti v současné době připravují návrh zákona, který podobnému konání zabrání.

Poslanec Petr Třešňák, místopředseda Výboru pro zdravotnictví, se poté vyjádřil k vládní novele zákona o cestovním ruchu. Zmínil, že transpozice evropské směrnice má přispět k lepší ochraně spotřebitele, což Piráti vítají. Předložili však i jednoduchý pozměňovací návrh, aby se úprava nevztahovala na činnost léčebných lázní, protože se v principu jedná o zdravotnické služby, které jsou upraveny samostatným zákonem. 

> „Chceme, aby tato agenda zůstala v působnosti Ministerstva zdravotnictví,“ komentoval požadavek Pirátů Třešňák.

Na závěr tiskové konference vystoupila Dana Balcarová, předsedkyně Výboru pro životní prostředí. Informovala o návrhu zákona o vodách, který má dát občanům a spolkům možnost vyjádřit se k vodním stavbám.
