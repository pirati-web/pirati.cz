---
date:         2018-02-28
category:     blog
tags:         sněmovna
layout:       post
title:        "Piráti navrhují opatření proti praní špinavých peněz u advokátů. Zahraniční daně nesmí mít vyšší ochranu"
image:        /assets/img/articles/2018/jakub-zed.jpg
author:       Karolína Sadílková
---

Praha, 28. února 2018 – Předseda klubu Pirátů Jakub Michálek dnes ve Sněmovně podá pozměňovací návrh daňového řádu. Piráti požadují, aby advokáti měli povinnost vydat údaje týkající se praní špinavých peněz nejen v oblasti mezinárodní spolupráce, ale také v případě podezření na vnitrostátní daňové zločiny, tedy pokud jde o daňové úniky přesahující částku 500 000 Kč. Vláda totiž podlehla lobbingu advokátů a tuto možnost vynechala. Důsledkem toho by advokáti, notáři, daňoví poradci a exekutoři měli za povinnost poskytovat údaje podle zákonů o praní špinavých peněz jen pro účely výkonu mezinárodní spolupráce, nikoliv pro účely vnitrostátní správy daní. Piráti to chtějí napravit, jejich plán podpořila i ministryně financí Alena Schillerová.

> „Pokud je prioritou Vlády ČR řádně vybírat daně, je nezbytné, aby měla finanční správa účinné nástroje vůči tomu malému počtu osob z řad advokátů a dalších odborných profesí, které se podílejí na legalizaci výnosů z trestné činnosti. Je v rozporu se zájmy České republiky a její suverenitou, aby Česká republika musela chránit německé a rakouské daňové příjmy, ale rezignovala na odpovídající ochranu daňových příjmů českého státního rozpočtu,“ zdůvodňuje svůj pozměňovací návrh jeho předkladatel, poslanec Jakub Michálek.

Aby však nedošlo ke zneužívání tohoto institutu ze strany Generálního finančního ředitelství, má Michálkův návrh podmínku: 

> „Chceme maximálně chránit soukromí občanů a současně nemůžeme zavírat oči před tím, že právní pomoc advokátů je v některých případech zneužívána k administraci či zakrývání trestné činnosti. Údaje si lze vyžádat pouze v kvalifikovaném případě podezření z daňových zločinů, konkrétně v případě podezření na daňové úniky ve výši přesahující půl milionu korun. Současně mám radost, že Ústavně právní výbor i díky hlasům Pirátů doporučil vyškrtnout z vládního návrhu předávání telefonních čísel a IP adres klientů bank libovolnému správci daně včetně např. obecního úřadu, který spravuje poplatky za psy.“ 

Souběžně počítáme s podporou návrhu poslankyně Heleny Válkové (ANO), podle něhož by se povinnost předávat údaje k vyšetřování praní špinavých peněz vztahovala pouze na nově získané dokumenty po nabytí účinnosti zákona, takže zákon nebude retroaktivní. 
