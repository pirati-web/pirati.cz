---
date:         2018-03-01
category:     blog
tags:         sněmovna
layout:       post
title:        "Předseda Pirátů Bartoš dnes interpeluje premiéra kvůli jeho plánu na násilné odejití ředitele GIBS Murína"
image:        /assets/img/articles/2018/bartos-otazky.jpg
author:       Karolína Sadílková
---

Praha, 1. března 2018 – Piráti s obavami sledují kroky současné vlády bez důvěry, která činí zásadní a často i nevratné personální změny ve státní správě. Posledním takovým příkladem je plán premiéra Babiše na násilné odejití ředitele Generální inspekce bezpečnostních sborů Michala Murína. 

> „Již delší dobu zde panuje vládní tlak na výměnu vedoucích pracovníků v řadě institucí státní správy, a to navíc za využití velmi vágních až neurčitých odůvodnění. Tento tlak je navíc podpořen různými kontrolami dle mého názoru šikanozního rázu. Aktuálně jde o snahu pan Babiše odstranit šéfa GIBS Murína,“ uvedl předseda Bartoš, který se proto rozhodl dnes interpelovat premiéra Babiše.

Své dotazy shrnul Bartoš do čtyř bodů: Předseda Pirátů chce znát konkrétní důvody k odvolání ředitele GIBS. Táže se rovněž, zda tyto důvody byly řediteli sděleny. Předseda Bartoš se dále dotazuje, zda současné aktivity nemohou souviset například s výroky Jaroslava Faltýnka, který prohlásil o vyšetřovateli Čapího Hnízda Pavlu Nevtípilovi, že ho dostane “do tepláků”. Dále se Bartoš táže, zda se bude premiér řídit stanoviskem Bezpečnostního výboru sněmovny, který se musí k věci ze zákona vyjádřit. Zajímá ho také, zda zamýšlí jmenovat novým ředitelem GIBS současného náměstka Milana Špačka, který má blízko k ANO.

Piráti doufají, že dojde k objasnění veškerých nejasností, protože právo na tyto informace mají nejenom zástupci v Poslanecké sněmovně PČR, ale i široká veřejnost.

### Odkazy

* [Interpelace Ivana Bartoše na premiéra Andreje Babiše ve věci ředitele GIBS](https://github.com/pirati-web/pirati.cz/blob/gh-pages/assets/pdf/interpelace-bartos-babis.pdf)
