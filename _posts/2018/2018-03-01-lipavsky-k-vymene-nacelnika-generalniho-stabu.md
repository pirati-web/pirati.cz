---
date:         2018-03-01
category:     blog
tags:         sněmovna obrana
layout:       post
title:        "Komentář pirátského poslance Jana Lipavského k výměně náčelníka Generálního štábu Armády ČR"
image:        /assets/img/articles/2018/lipavsky.jpg
author:       Karolína Sadílková
---

Praha, 1. března 2018 – Považuji za problematické, že volba náčelníka Generálního štábu Armády ČR dosud nebyla konzultována s členy sněmovního Výboru pro obranu. Očekávám, že se tak stane na příští schůzi výboru.  Je třeba tlačit na to, aby byl proces výběru náčelníka Generálního štábu otevřený. Dnes se jedná o personální rozhodnutí ministryně obrany, respektive vlády v demisi. Armáda však disponuje řadou špičkových generálů, kteří by měli mít možnost přihlásit se do výběrového řízení, kde by nabídli svou představu vedení armády. To se nyní bohužel neděje.
 
Nicméně generála Aleše Opatu osobně považuji za dobrou volbu. Pozitivně jej hodnotím jak z hlediska vzdělání, tak i dosavadních zkušeností, jakými byly mise na Balkánu, v Afghánistánu a působení ve strukturách NATO. Je příkladem dobrého velitele dobrých charakterových vlastností a o jeho kvalitách svědčí úspěchy a ocenění jak na národní, tak na mezinárodní úrovni.

Musím též zmínit, že vedení armády nechalo na podzim 2017 odejít do zálohy generála Miroslava Žižku, který měl zkušenosti z působení v centrále NATO a byl připraven o možnost se ucházet o pozici náčelníka Generálního štábu. 
