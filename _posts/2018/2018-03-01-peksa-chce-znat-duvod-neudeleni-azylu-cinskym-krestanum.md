---
date:         2018-03-01
category:     blog
tags:         sněmovna
layout:       post
title:        "Mikuláš Peksa požádá ministry o vysvětlení důvodu neudělení azylu čínským křesťanům a zatčení kurdského politika"
image:        /assets/img/articles/2018/peksa.jpg
author:       Karolína Sadílková
---

Praha, 1. března 2018 – „Vláda Andreje Babiše v demisi činí každý týden nejedno rozhodnutí, které vyvolává údiv. Mezi pochybné kroky patří i rozhodnutí ministerstva vnitra neudělit azyl čínským křesťanům či zatčení kurdského politika Sáliha Muslima,“ přibližuje obsah své interpelace pirátský poslanec Mikuláš Peksa.
 
Ministerstvo vnitra v předchozích dnech zamítlo většinu žádostí čínských žadatelů o azyl v České republice. Jde o skupinu křesťanů, které v Číně pronásledovali kvůli víře. Úřady jako přitěžující okolnost uvedly, že žadatelé si v České republice našli práci. Pirátského poslance Mikuláše Peksu zajímá, co vedlo ministerstvo k rozhodnutí, které se vzpírá logice: 

> „Integraci úspěšných žadatelů považuji za dlouhodobou prioritu a očekával bych, že v azylovém řízení toto bude žadateli naopak přičteno k dobru. Proto se ministra vnitra Lubomíra Metnara zeptám, na základě jakého dokumentu, metodiky nebo podle jakého rozhodnutí byly žádosti o azyl tímto způsobem vyhodnoceny.“
 
Minulý týden proběhla zpráva o zatčení kurdského politika Sáliha Muslima, a to na základě mezinárodního zatykače. Sálih se přitom dosud volně pohyboval po Evropě, mimo jiné pobýval ve Švýcarsku nebo Belgii. Mikuláš Peksa proto požádá ministra zahraničí Martina Stropnického o přiblížení důvodů, které k zatčení vedly a o odpověď na otázku, na základě jakých mezinárodních dohod k tomu došlo.

