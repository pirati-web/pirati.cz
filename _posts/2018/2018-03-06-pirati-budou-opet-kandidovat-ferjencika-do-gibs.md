---
date:         2018-03-06
category:     blog
tags:         sněmovna
layout:       post
title:        "Piráti opět nasadí do volby o post předsedy komise pro kontrolu GIBS Mikuláše Ferjenčíka"
image:        /assets/img/articles/2018/miki3.jpg
author:       Karolína Sadílková
---

Praha, 6. března 2018 – Piráti budou v rámci nadcházející schůze Sněmovny hlasovat pro odvolání komunisty Zdeňka Ondráčka z čela komise pro kontrolu GIBS. V případě nové volby Piráti opět nominují do čela komise poslance Mikuláše Ferjenčíka. Piráti dále zvednou ruku pro odvolání místopředsedy Sněmovny Tomia Okamury, pro zmírnění zákona o EET a podpoří i novelu daňového řádu, která zamezí praní špinavých peněz.

Předseda Pirátů Ivan Bartoš v úvodu dnešní tiskové konference informoval, že Piráti podpoří návrh na odvolání předsedy Stálé komise pro kontrolu činnosti GIBS Zdeňka Ondráčka, který byl v pátek zvolen hlasy ANO, SPD a KSČM: 

> „Odmítáme demagogii a lži inženýra Babiše. Faktem je, že hlasy ANO přispěly ke zvolení komunisty Ondráčka do čela komise. Již minulý týden jsme postavili kompetentního protikandidáta, kterým je Mikuláš Ferjenčík a v případě nové volby ho budeme opět nominovat,“ informoval šéf strany Ivan Bartoš. Klíčová bude rovněž středeční mimořádná schůze k odvolání místopředsedy Sněmovny Tomia Okamury. „Bohužel hlasovací koalice ANO, SPD a KSČM nebrala v úvahu požadavek 86 poslanců a neumožnila zařazení bodu na řádné jednání. Podpoříme proto nové hlasování o odvolání pana Okamury a budeme hlasovat pro odvolání,“ uvedl Ivan Bartoš.

Kromě personálních záležitostí Piráti informovali o několika legislativních návrzích, které jsou zařazeny na řádné jednání, a na kterých se podílejí. Jedna se o novelu zákona o EET, která má za cíl zrušit povinnost evidence tržeb pro neplátce DPH nebo o novelu zákona o urychlení výstavby dopravní a další infrastruktury. Piráti též informovali o projednávání vlastního návrhu na úpravu zákona o registru smluv a zákona o přístupu k informacím, jejichž cílem je donutit ČEZ ke zveřejňování smluv.

Šéf klubu Pirátů Jakub Michálek pak komentoval novelu zákona o daňovém řádu. Návrh Pirátů cílí na obchodní činnosti, které bývají spjaté s praním špinavých peněz. 

> „Je absolutní lež, že by návrhem byla prolomena mlčenlivost advokátů při zastupování klienta u soudu, jak o návrhu chybně říká Tomáš Sokol z České advokátní komory. Návrh se týká přesně vyjmenovaných informací o zakládání firem a uskutečněných obchodech advokáty, které jsou zneužitelné k praní špinavých peněz a vyvádění zisků do daňových rájů. Podle našeho návrhu nemají být tato data použitelná jen pro ochranu zahraničních daní, jak to vyžaduje Evropská unie, ale i pro podezření z daňových zločinů nad 500 000 Kč na území Česka,“ vysvětlil Michálek. Piráti tak sledují prioritu deklarovanou před volbami, že zabrání velkým korporacím krátit daně.
