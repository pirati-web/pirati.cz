---
date:         2018-03-08
category:     blog
tags:         podnikání
layout:       post
title:        "Pirátští poslanci Jiránek a Peksa žádají po premiérovi vysvětlení plánovaného zrušení fondu na podporu startupů"
image:        /assets/img/articles/2018/martin-jiranek.jpg
author:       Jakub Dušánek
---

Praha, 8. března 2018 – Poslanci Martin Jiránek, místopředseda Hospodářského výboru a předseda podřízeného podvýboru pro digitální ekonomiku, a Mikuláš Peksa, místopředseda Výboru pro evropské záležitosti, dnes na tiskové konferenci požádali premiéra Andreje Babiše o vysvětlení plánovaného zrušení Národního inovačního fondu (NIF). Ten měl pomoci začínajícím a menším firmám v rozjezdu podnikání. „Vláda popřela jednu ze svých deklarovaných priorit, kterou je podpora inovací,” uvedl Martin Jiránek.

> Příprava projektu NIF začala na Ministerstvu průmyslu a obchodu před třemi lety. „Mělo jít o první projekt tohoto typu, tedy podpory malých a začínajících firem. Podobné fondy fungují v Německu, Irsku a v Izraeli a osvědčily se. ČR je nyní v podpoře startupů na konci žebříčku zemí EU. Zároveň se unie snaží, aby se snižoval podíl podpory formou dotací a zvyšovalo se zapojení právě těchto investičních nástrojů. Vyšší návratnost vložených financí se má navíc zaručit i díky účasti komerčních subjektů, což Evropská komise dlouhodobě podporuje,“ řekl Martin Jiránek, který se profesně pomoci startupům věnoval.
 
> NIF měl dle plánu fungovat zejména u rodících se projektů: „Podporované projekty měly tvořit základ vznikající znalostní ekonomiky. Fond měl podporovat podniky v nejranější fázi, tedy v době, kdy se teprve zabývají vývojem, výzkumem nebo budováním provozů a nenesou ještě zisk. O zrušení fondu, respektive o případném přesunutí této agendy pod Českomoravskou záruční a rozvojovou banku, jsme se dozvěděli z nedávného vyjádření premiéra pro média. Včera se pak návrh na zrušení fondu objevil ve sněmovní databázi eKLEP. Usilovali jsme o schůzku se zástupci MPO, na poslední chvíli však bylo ze strany ministerstva setkání zrušeno,“ komentuje poslanec Mikuláš Peksa.

Piráti nyní chtějí, aby ministr či premiér vysvětlili, proč byl tento tři roky plánovaný a realizovaný projekt krátce před spuštěním ukončen. A zároveň se ptají, kam se přesunou dosud vložené peníze. Velká část peněz pochází ze zdrojů EU a hrozí, že Česká republika tímto krokem o velkou část prostředků přijde, protože je nestihne vyčerpat. „Zrušení fondu je dalším z kontroverzních rozhodnutí vlády Andreje Babiše v demisi. Bez ohledu na to, že je vláda stále bez důvěry, činí závažné změny personální čistky, které mohou mít nedozírné následky,“ dodává Peksa. Piráti se budou i nadále věnovat podpoře startupů a svobodného podnikání, jak slibují ve svém programu.
