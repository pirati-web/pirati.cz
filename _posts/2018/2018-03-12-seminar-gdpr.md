---
date:         2018-03-12
category:     blog
tags:         gdpr
layout:       post
title:        "Piráti uspořádali seminář k GDPR pro obce"
image:        /assets/img/articles/2018/gdpr-seminar.jpg
author:       Jakub Dušánek
---


Praha, 12. března 2018 – V prostorách Poslanecké sněmovny dnes proběhl seminář o povinnostech obecních úřadů plynoucích ze zavádění obecného nařízení o ochraně osobních údajů (GDPR). Pořadateli byli poslanec Pirátů Ondřej Profant, místopředseda sněmovní komise pro kontrolu úřadu pro kybernetickou a informační bezpečnost, a spolky Iuridicum Remedium a Otevřená města.

V několika tematických blocích vystoupili jako řečníci kromě Ondřeje Profanta i Helena Svatošová a Jan Vobořil z Iuridicum Remedium a Dan Jiránek, zástupce výkonného ředitele Svazu města a obcí. Zájem o seminář projevilo několik desítek lidí.

> Hlavní motivací pro pořádání semináře zaměřeného na obce je podle Profanta snaha o lepší informování. Dotčené subjekty se potýkají s řadou  nepřesností a fám, které ústí ve vypisování zbytečných zakázek. Obce totiž chtějí mít jistotu plnění GDPR a vyhnout se případným pokutám:  „Jako Piráti chceme tuto neinformovanost prolomit vlastní iniciativou, když toho současná vláda nebyla schopna. Kromě obcí chceme přispět i k lepšímu informování dalších dotčených skupin, jako jsou například podnikatelé. Proto Martin Jiránek na Hospodářském výboru prosadil, aby Ministerstvo průmyslu a obchodu zpracovalo modelové příklady dopadů na podnikatele.“

Ondřej Profant se tématu GDPR věnuje delší dobu. Na svém blogu již dříve uvedl několik článků k této právní úpravě. Zájemci zde najdou i aktuální materiály z dnešního semináře, jako jsou jednotlivé prezentace, analýza s manuálem pro obce i odkazy na starší texty. Veškeré materiály jsou volně přístupné pod otevřenou licencí.

 
Podklady z dnešního semináře naleznete zde:
<https://www.profant.eu/soukrom%C3%AD/2018/03/12/seminar-gdpr.html>
