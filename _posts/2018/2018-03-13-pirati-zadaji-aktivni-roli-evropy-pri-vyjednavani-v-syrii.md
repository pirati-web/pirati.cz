---
date:         2018-03-13
category:     blog
tags:         doprava
layout:       post
title:        "Piráti žádají aktivnější roli Evropy ve vyjednávání v Sýrii"
image:        /assets/img/articles/2018/afrin.jpg
author:       Karolína Sadílková
---

Praha, 13. března 2018 – Ministerstvo zahraničních věcí ČR a Evropská služba pro vnější činnost by měly vyvinout maximální úsilí, aby došlo k zastavení palby v Sýrii a všechny zúčastněné strany zasedly k jednacímu stolu. Piráti odsuzují bezohledné bombardování nevinných civilistů v oblasti východní Ghúty na předměstí Damašku ze strany syrských a ruských jednotek, jemuž padlo za oběť již nejméně tisíc lidí, z toho nejméně dvě stě dětí. Při ofenzivě, která pokračuje již čtvrtým týdnem, jsou používány zakázané tříštivé střely a zřejmě i chemické zbraně, jsou bombardovány nemocnice, pekárny a zdroje pitné vody. Konvoje s humanitární pomocí jsou zadržovány a jejich obsah konfiskován.

Místopředseda Pirátů a místopředseda Výboru pro evropské záležitosti Mikuláš Peksa k tomu říká:

> „Asadův režim se u moci drží díky podpoře Ruska, Íránu a Hizballáhu, jehož ozbrojené složky považuje Evropská unie za teroristickou organizaci. Jak české Ministerstvo zahraničních věcí, tak Evropská služba pro vnější činnost by měly vyvinout maximální úsilí, aby došlo k zastavení palby a všechny zúčastněné strany zasedly k jednacímu stolu.“

Podobným dokladem brutality a komplexnosti konfliktu v Sýrii je turecká invaze do Afrínu. Ten v tuto chvíli brání jak Spojenými státy podporované kurdské jednotky, tak proasadovské jednotky, ale v boji s tureckou převahou prohrávají. Nejvíce ale opět trpí civilisté: desítky tisíc lidí musely město a jeho okolí opustit. I přes turecké ujišťování, že cílem jsou pouze teroristé, přichází další a další zprávy o civilních obětech.

Pirátský místopředseda Výboru pro obranu Jan Lipavský k tomu říká: „Sedmiletý syrský konflikt nemá vojenské, ale pouze politické řešení. Je smutným svědectvím hrůz sedmileté syrské války, že podobným zvěrstvům už není věnována větší pozornost, protože se opakují s tak otřesnou pravidelností.“


