---
date:         2018-03-13
category:     blog
tags:         cenzura
layout:       post
title:        "Piráti jsou proti přenosu odpovědnosti za nelegální obsah na provozovatele webů"
image:        /assets/img/articles/2018/kopriva.jpg
author:       Jakub Dušánek
---


Praha, 13. března 2018 – Piráti na jednání Výboru pro evropské záležitosti poukázali na rizika spojená se sdělením Evropské komise s názvem Boj proti nezákonnému obsahu online. Cílem dokumentu je zvýšit odpovědnost online platforem jako je Facebook nebo Seznam za nezákonný obsah, který nahrají uživatelé. 

Dokument Evropské komise je nezávazný a Vláda ČR iniciativu ve svém stanovisku vítá. Piráti ale v usnesení výboru apelují na to, aby orgány činné v trestním řízení vymáhaly stávající legislativu, namísto přenášení odpovědnosti na provozovatele. Největší problém Piráti spatřují v tom, aby o (ne)zákonnosti obsahu rozhodovaly tzv. „důvěryhodní oznamovatelé“. 

> „Příspěvky nabádající k terorismu nebo rasistické výroky by měla primárně vyhledávat a prošetřovat policie, nikoliv zaměstnanci provozovatelů online platforem,“ říká poslanec František Kopřiva, který je zpravodajem tohoto dokumentu. „Mimo to je zcela nepřípustné, aby úřady či nevládní organizace suplovaly soud a rozhodovaly o tom, zda například příspěvek na sociální síti porušuje zákon.“ 

Piráti varují, že pokud by se uvedená doporučení stala v budoucnu závaznými, znamenala by neadekvátní zátěž pro menší firmy provozující online platformy. Některá doporučení navíc nemusí být v současné době technicky proveditelná. 

> „Návrh například nebere v úvahu to, že opětovnému nahrávání nezákonného obsahu nelze v praxi 100% zamezit. Automatizované nástroje si stále ještě neporadí s jednoduchými modifikacemi takového obsahu,“ dodává Kopřiva.