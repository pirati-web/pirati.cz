---
date:         2018-03-14
category:     blog
tags:         služební-zákon
layout:       post
title:        "Komentář Ivana Bartoše k vládou schválenému návrhu služebního zákona, který uvolní ruce dalším čistkám"
image:        /assets/img/articles/2018/ivan-v-kanclu.jpg
author:       Jakub Dušánek
---


Praha, 14. března 2018 – Vláda České republiky dnes schválila zákon o státní službě a návrh postoupí k projednání Evropské komisi. Z Evropské komise přitom lze očekávat vůči zákonu kritiku, zákon totiž neřeší depolitizaci státní správy, naopak. Dnes projednaný upravený návrh totiž uvolňuje požadavky na obsazování vysokých míst ve státní správě pro uchazeče “z venčí“. V kontextu současných personálních změn se oprávněně obáváme, že změna pravidel povede k další politizaci pozic náměstků a vedoucích oddělení a ke vstupu osob s nulovou zkušeností se státní správou i nedostatečnou odborností. Druhým problémem je zkrácení doby pro služební hodnocení z 90 dní na 40. To přinese vyšší tlak na úředníky, navíc umocněný rozšířením škály hodnocení ze čtyř na pět stupňů. Hodnocený pracovník by mohl být propuštěn již za obdržení známek čtyři a pět, čímž vzniká širší prostor pro jeho propuštění.

Už v únoru jsme varovali před tím, aby zákon zaváděla menšinová vláda v demisi, a to bez širší podpory parlamentu a bez zhodnocení a zapracování připomínek státních institucí. Babišova vláda činí již od konce roku 2017 personální čistky na ministerstvech i v organizacích, které spravuje stát. Ve světle toho se jeví snaha o přijetí zákona jako záměr k upevnění vlivu Hnutí ANO ve státní správě. U takto důležitého zákona, který by měl platit bez ohledu na aktuální politickou reprezentaci, je třeba široké politické shody. V momentě vznikající jednobarevné vlády, v níž Andrej Babiš a jeho Hnutí ANO ovládá všechna ministerstva, jde pouze o pokus navodit dojem politické nezávislosti.


