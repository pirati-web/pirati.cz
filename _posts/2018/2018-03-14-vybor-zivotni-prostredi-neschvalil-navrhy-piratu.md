---
date:         2018-03-14
category:     blog
tags:         životní-prostředí
layout:       post
title:        "Výbor pro životní prostředí odmítl pozměňovací návrhy Pirátů na zlepšení kvality ovzduší"
image:        /assets/img/articles/2018/dana-balcarova.jpg
author:       Jakub Dušánek
---


Praha, 14. března 2018 – Návrhy pirátské poslankyně Dany Balcarové, předsedkyně Výboru pro životní prostředí, na zkvalitnění ovzduší v regionech, které nejvíce doplácejí na průmyslové znečištění, dnes výbor shodil ze stolu. Piráti požadují zrušení výjimek pro uhelné elektrárny a zavedení pravomoci obcí rozhodovat o využití uhelných kotlů u místních domácností. Pirátské pozměňovací návrhy rozpoutaly dlouhou a bouřlivou diskusi, výbor je ale nakonec hlasy ANO, ODS a STAN neschválil. “Evidentně jsme zde měli možnost sledovat vliv průmyslového lobby,” hodnotí Dana Balcarová. Poslanci KSČM a TOP09 se zdrželi hlasování.

> Namísto pirátského návrhu na udělení pravomoci obcím zakázat na svém území spalování hnědého uhlí výbor podpořili návrh poslankyně Evy Fialové (ANO), který by umožnil starostům zakázat spalování pevných paliv v kotlech 1. a 2. emisní třídy. „Tento návrh považuji za velmi slabý. Kotle 1. a 2. emisní třídy jsou ty nejšpinavější, už dnes se nemohou dodávat na trh a do roku 2022 bude jejich používání úplně zakázáno. Návrh sám o sobě tedy nic neřeší. Úplně vynechává kotle 3. a 4. emisní třídy, které jsou z hlediska kvality ovzduší rovněž velmi problematické,“ uvádí Balcarová.

> Poslanci a poslankyně výboru podpořili i další pozměňovací návrhy poslankyně Fialové: „Během hlasování se jasně projevila klika poslanců ANO, kteří jednotně podporovali návrhy poslankyně Fialové. Poslankyně Fialová fakticky předložila návrhy z dílny Ministerstva životního prostředí. Předložením návrhu prostřednictvím své kolegyně z Hnutí ANO ministerstvo obchází legislativní proces, na což upozornila i přítomná senátorka Jitka Seitlová,“ dodává Balcarová.

Pozměňovací návrhy budou Piráti předkládat na plénu Poslanecké sněmovny v dubnu. V předvolební anketě, která se dotazovala právě na udělování výjimek z limitů pro znečištění, se vyjádřily prakticky všechny strany s výjimkou ODS proti výjimkám. ANO uvedlo nutnost zavedení energetického mixu a záměr postupně snižovat podíl uhelných elektráren. Vzhledem k tomu Piráti předpokládají, že je šance s návrhy uspět.

