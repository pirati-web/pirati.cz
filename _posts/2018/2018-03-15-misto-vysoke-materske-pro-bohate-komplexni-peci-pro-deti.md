---
date:         2018-03-15
category:     blog
tags:         zdravotnictví
layout:       post
title:        "Piráti: Porodnost nepodpoří vysoká mateřská pro bohaté, ale komplexní podpora péče o malé děti"
image:        /assets/img/articles/2018/deti.jpg
author:       Karolína Sadílková
---

Praha 15. března 2018 – Piráti chtějí porodnost zvýšit tím, že rodičům lépe umožní skloubit práci a péči o malé děti. Mezi takové nástroje patří flexibilní a zkrácené pracovní úvazky a kvalitní zařízení pro předškolní péči o děti, například mikrojesle. Pirátská poslankyně a místopředsedkyně Výboru pro sociální politiku PS PČR Olga Richterová proto nepodporuje pozměňovací návrh TOP 09 ke zrušení zastropování peněžitého příspěvku v mateřství.

> „Peníze z České správy sociálního zabezpečení, o nichž pozměňovací návrh hovoří, že jsou k dispozici, raději dejme na podporu dětských skupin, školek a mikrojeslí. Protože kvalitní, dostupná a různorodá předškolní péče představuje nejklíčovější propopulační nástroj,“ vysvětluje pirátská poslankyně Olga Richterová. 

Podle řady analýz je pro rodiny nejdůležitější mít na výběr, jak si rozvrhnou čas mezi zaměstnání a péči o děti. A tuto volbu mají rodiny v České republice omezenou, protože systémově chybí náhrada za zrušené jesle a ani míst ve školkách se leckde nedostává.

> „Podpora flexibilních pracovních podmínek a finančně a místně dostupná možnost rozmanité péče o děti, zejména ty nejmenší, reálně napomůže rodičům v rozhodnutí mít dětí víc. Chceme také usnadnit situaci těm, kteří zaměstnávají rodiče malých dětí na zkrácené úvazky. Zatím je to pro zaměstnavatele velká administrativní zátěž“ dodává Richterová.

Za dobrou možnost pro podporu natality považují Piráti například takzvané mikrojesle. Poskytují péči pro děti od nula až do čtyř let, a je v nich jen malý počet dětí, typicky čtyři. V současné době existují v ČR ve fázi pilotního projektu. Piráti chtějí na tento projekt vyčlenit více financí ze státního rozpočtu, ze současných 140 milionů alespoň žádaných 230 milionů.



