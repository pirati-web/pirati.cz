---
date:         2018-03-15
category:     blog
tags:         sněmovna
layout:       post
title:        "Piráti odmítají omezení přístupu k informacím o střetu zájmů"
image:        /assets/img/articles/2018/bartos-tiskovka.jpg
author:       Jakub Dušánek
---

Praha, 15. března 2018 – Na dnešním jednání Výboru pro veřejnou správu a regionální rozvoj se Pirátům podařilo prosadit svého kandidáta do čela Podvýboru pro eGovernment. Stal se jím poslanec Ondřej Profant. Mezi dnes projednávanými tisky byl i návrh novely zákona o střetu zájmů, který Piráti vnímají jako problémový. Návrh zbytečně omezuje přístup občanů k informacím do Centrálního registru oznámení.
 
> „Účastnili jsme se řady jednání a diskutovali o omezení povinnosti zadávat citlivé údaje pro neuvolněné funkcionáře malých obcí. V našich připomínkách byla i možnost výjimky při zobrazování citlivých údajů. Návrh z pera poslanců STAN Věry Kovářové a Víta Rakušana, i jeho následné přepracování Markem Výborným z KDU-ČSL, však nebyly pro Piráty přijatelnou cestou. Povinnost žádat si o specifické informace adresně je přímo v rozporu s principem transparence. Piráti však podpořili technický pozměňovací návrh, který automaticky propojuje informace vložené do registru s veřejně přístupnou databází, což považujeme za správný krok směrem k eGovernmentu. Data, která už státní správa má, by neměl znovu zadávat ani občan na úřadě, ani politik když plní svou zákonnou povinnost,“ uvedl po jednání Ivan Bartoš, předseda Pirátů i zmíněného výboru pro veřejnou správu.

Kromě zmíněné novely projednal výbor návrh na změnu zákona o evidenci obyvatel. Poslanci ODS v čele s jejich předsedou Petrem Fialou navrhli změnu, podle níž by pronajímatel bytu musel s nájemcem podepsat souhlas s nahlášením trvalého bydliště. S tím Piráti rovněž nesouhlasí.

> „Nedává nám smysl, aby občan, který chce poctivě uvést skutečné místo svého bydliště, byl nucen obíhat úřady se souhlasem mezi ním a pronajímatelem. Nastíněné problémy dostatečně řeší § 2272 občanského zákoníku,“ sdělil po jednání výboru Ondřej Profant. Uvedl dále, že výbor nedoporučil návrh ODS ke schválení.

