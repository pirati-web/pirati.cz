---
date:         2018-03-16
category:     blog
tags:         zahraničí eu
layout:       post
title:        "Evropská unie hrozí filtrováním internetového obsahu. Řekněte jí svůj názor!"
image:        /assets/img/articles/2018/parl.jpg
author:       Mikuláš Peksa, EDRI
---

Evropští politici chtějí, aby odpovědnost za obsah zveřejňovaný na internetu přešla z uživatelů na online platformy. Ty by získaly nově povinnost používat na svých webech automatické filtry, kterými by musel procházet každý nahrávaný obsah. Filtr by rozhodl za vás, který obsah může být uveřejněn, a který daná platforma nepustí. Protože se online platformy budou bát odpovědnosti za neomezený počet uživatelů nahrávajících různý obsah, mohou blokovat cokoliv, co může být i jen vnímáno jako porušování autorských práv, rasistické projevy nebo podpora terorismu. Návrh, který je nyní diskutován, tak může podstatným způsobem ohrozit svobodu slova v online prostředí.

Filtrování je samo o sobě nesmírně těžká práce. Žádný automatizovaný nástroj navíc nedokáže rozpoznat situace, kdy jsou uplatňovány různé výjimky (např. v oblasti vzdělávání nebo parodie). Filtrování nedokáže rozeznat diskuzi o problematickém tématu (např. rasismu) a rasistické komentáře samotné. Nicméně, pokud budou jednotlivé weby, resp. jejich provozovatelé odpovědní za obsah, vystaví se právnímu riziku vždy tehdy, pokud závadný obsah přes nedokonalý filtr projde na server.

Jednotlivé online platformy tak budou mít podle nového dokumentu dvě možnosti:

1. Minimalizovat riziko a zablokovat všechno, co může alespoň vzdáleně budit zdání, že je porušením autorského práva
2. Vystavit se riziku odpovědnosti za to, že uživatelé budou nahrávat různými způsoby závadný obsah (např. porušující autorské právo, podporující rasismus, zločin, terorismus apod).
    
Pokud nahrajete celé Hvězdné války na Facebook a filtr vás nezastaví – nebudete odpovědní vy, ale Facebook. Jak si myslíte, že asi začne potom Facebook postupovat vůči svým uživatelům? Není překvapivé, že většina oslovených společností, které různé online platformy provozuje, se chystá zvolit první cestu. Tedy blokovat cokoliv, co může být alespoň trochu problematické. Svobodně se vyjadřovat přeci není pro provozovatele služby není tak důležité jako riziko, že někdo nedej bože přeci jen ty Hvězdné války veřejně nahraje. 

**Co s tím můžeme udělat?**

Klíčová bude debata na uvedené téma v následujících týdnech. Pošlete e-mail, tweet, nebo zavolejte europoslancům, kteří jsou členy Výboru Evropského parlamentu pro právní záležitosti (JURI). Českými členy jsou europoslanci [Pavel Svoboda](http://www.europarl.europa.eu/meps/cs/96272/PAVEL_SVOBODA_home.html) a [Jiří Maštálka](http://www.europarl.europa.eu/meps/cs/23704/JIRI_MASTALKA_home.html). Rovněž lze kontaktovat europoslankyni [Ditu Charanzovou](http://www.europarl.europa.eu/meps/cs/124708/DITA_CHARANZOVA_home.html), členku Výboru pro vnitřní trh a ochranu spotřebitelů. 23. a 24. dubna 2018 bude finální návrh dokumentu hlasován. Nezapomeňte použít hashtag #CensorshipMachine nebo #FilterFail, pokud hodláte o věci tweetovat. 

Řekněte jasně svým europoslancům, že s filtrováním nahrávaného obsahu, které představuje článek 13 Směrnice o autorském právu na jednotném digitálním trhu z pera europoslance Axela Vosse, nesouhlasíte, a že považujete svobodu vyjadřování na internetu důležitou.

Tento článek byl [převzat a přeložen](https://edri.org/proposed-internet-filter-will-turn-platforms-against-users/) z webových stránek advocacy skupiny EDRI (European Digital Rights Initiative). 

### Odkazy 

* [Europoslankyně za Piráty Julia Reda k upload filteringu a dalším hrozbám](https://juliareda.eu/2018/02/voss-upload-filters/)
* [Kompromisní text směrnice Autorské právo na jednotném digitálním trhu (česky)](http://eur-lex.europa.eu/legal-content/CS/TXT/?uri=CELEX:52016PC0593)
* [Kompromisní text směrnice Autorské právo na jednotném digitálním trhu (anglicky)](http://eur-lex.europa.eu/legal-content/EN/TXT/?uri=CELEX:52016PC0593)
* [Článek k problematice na webu organizace Electronic Frontier Foundation (anglicky)](https://www.eff.org/deeplinks/2018/02/how-have-europes-upload-filtering-and-link-tax-plans-changed)
* [Německá výzva proti filtrování nahrávání na internetu s otevřeným dopisem (německy)](https://www.bitmi.de/upload-filter/)
* [Článek k problematice na portálu TWN (anglicky)](https://thenextweb.com/contributors/2018/02/27/eus-new-copyright-law-will-effectively-create-censorship-machines/)
