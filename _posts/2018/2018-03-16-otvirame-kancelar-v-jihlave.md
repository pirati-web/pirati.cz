---
date:         2018-03-16
category:     blog
tags:         piráti
layout:       post
title:        "Piráti dnes odpoledne otevřou pirátské centrum v Jihlavě"
image:        /assets/img/articles/2018/jihlava.jpg
author:       Jakub Dušánek
---


Jihlava, 16. března 2018 – Za účasti předsedy Pirátů Ivana Bartoše a poslance Jana Pošváře otevřou Piráti dnes odpoledne další ze svých pirátských center. Krajská kancelář v Jihlavě, sídelním městě Kraje Vysočina, se nachází přímo v historickém centru města a dočká se slavnostního otevření v 17 hodin.

> „Provoz centra je transparentně financován z veřejných peněz, proto pirátské prostory nabízíme k dalšímu bezplatnému užití. Uvítáme zejména komunitní a neziskové aktivity. Součástí centra je i má poslanecká kancelář, kde v rámci poslaneckých pondělků rád uvítám kohokoliv, koho zajímají novinky ze Sněmovny, nebo přijde s návrhem, kterým by se měli poslanci zabývat. Na stránkách Pirátů mám veřejně přístupný kalendář, kde každý přehledně uvidí, kdy budu v domovské kanceláři v Jihlavě,“ uvedl poslanec Jan Pošvář před otevřením centra. To ponese název Jihlavské pirátské centrum, zkráceně JiPiCe a nachází se v ulici Matky Boží 1182/9.

> „Jihlavskému centru přeji dlouhý život. Je v krásné historické části města a chceme, aby lidé získali nové možnosti, jak se zapojit do politiky a veřejného dění. V centru najdou zázemí, inspiraci i znalosti, které jim pomohou měnit Jihlavu i celou Vysočinu k lepšímu,“ popřál Jihlavskému pirátskému centru Ivan Bartoš.

Večer bude doplněn živou hudbou v podání člena kapely Znouzectnost. Nebude chybět ani přípitek a dort. Piráti zvou na slavnostní otevření veřejnost i zástupce médií.


