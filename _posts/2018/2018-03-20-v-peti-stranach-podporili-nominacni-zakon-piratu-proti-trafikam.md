---
date:         2018-03-20
category:     blog
tags:         sněmovna
layout:       post
title:        "Poslanci pěti stran podpořili nominační zákon navržený Piráty. Na rozdíl od návrhu ANO by překazil “trafiky” v dozorčích radách"
image:        /assets/img/articles/2018/martinek-kancelar.jpg
author:       Karolína Sadílková
---

Praha, 20. března 2018 – Piráti předložili návrh nominačního zákona, který konečně zprůhlední obsazování správních a kontrolních orgánů státních a polostátních firem. Pro svůj návrh nyní vyjednávají podporu ostatních sněmovních stran. Návrh již podpořili poslanci pěti sněmovních stran, kromě Pirátů i ČSSD, KDU-ČSL, STAN a TOP 09. Pro Hnutí ANO je dle slov představitelů strany problém, že se má zákon vztahovat i na dozorčí rady státních podniků.

> „Protože chceme, aby náš návrh prošel Sněmovnou, vyšli jsme z předchozích návrhů a zapracovali připomínky odborníků, například projektu Rekonstrukce státu. Náš návrh počítá s tím, že ve vládním Výboru pro personální nominace usednou odborníci, na které jsou kladeny požadavky praxe i nestrannosti. Návrh Pirátů obsahuje závaznost rozhodnutí Výboru a je širší – měl by se vztahovat i na vládní nominanty do VZP, řešena je nově i vlastnická politika státu,“ vysvětluje předkladatel návrhu zákona, pirátský poslanec Tomáš Martínek.

Hnutí ANO 2011 pokračuje i nadále v obsazování rad státních podniků svými lidmi prostřednictvím vládního Výboru pro personální nominace. Ten je nyní pod kontrolou menšinové vlády ANO v demisi, která se zbavila zástupců nominovaných minulou koaliční vládou a výbor obsadila svými nominanty: 

> „Po téměř třiceti letech je reálné, že se nám podaří zastavit praxi politických trafik. Nechápu, že ANO se tváří jako protikorupční hnutí, ale ve skutečnosti chce umožnit trafikantům zastávat místa v dozorčích radách, což je klíčový bod našeho zákona. O zájmu ANO o dozorčí rady svědčí například angažmá Radmily Kleslové v dozorčích radách pražských podniků. Cílem Pirátů je odborné a apolitické vedení státních firem podle vlastnické politiky schválené parlamentem,“ uvedl Jakub Michálek, předseda poslaneckého klubu Pirátů.

Piráti svým návrhem nominačního zákona plní jednu z 20 programových priorit, které formulovali před volbami. Konec politickým trafikám a otevřená výběrová řízení na pozice ve státní správě jsou jedním z opatření, kterými zavádějí veřejnou kontrolu politiků a vlivných osob.
