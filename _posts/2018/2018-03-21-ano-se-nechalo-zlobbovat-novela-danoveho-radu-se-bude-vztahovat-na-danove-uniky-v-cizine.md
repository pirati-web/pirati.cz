---
date:         2018-03-21
category:     blog
tags:         sněmovna
layout:       post
title:        "Poslanci ANO podlehli advokátní lobby. Novela daňového řádu se bude vztahovat pouze na daňové úniky v cizině"
image:        /assets/img/articles/2018/michalek-snemovna2.jpg
author:       Karolína Sadílková
---

Praha, 21. března 2018 - Nátlaku advokátních lobby dnes podlehli poslanci ANO. Na jednání Sněmovny se totiž většina poslanců z tohoto hnutí rozhodla nezvednout ruku pro návrh Pirátů k novele daňového řádu podpořený i ministryní Alenou Schillerovou za ANO a nechala tak podvodníkům napospas až 50 miliard korun, které ročně tečou do zahraničí.

> „ANO tak zjevně chybí jednota, pokud jde o výběr daní. Návrh Pirátů nepodpořila asi polovina jejich poslanců, kvůli kterým nebyl přijat. Šlo například o bývalou ministryni Helenu Válkovou. Boj proti ztrátě kapitálu v zahraničí evidentně ANO nemyslí úplně vážně a zájmy advokátní lobby jsou zde přednější. Přísnější úprava, než navrhovali Piráti, již platí na Slovensku i v řadě dalších států Evropské unie,” uvedl šéf poslaneckého klubu Pirátů Jakub Michálek.

Proti návrhu Pirátů se nejhlasitěji postavili někteří advokáti, kteří zároveň hájí strany, na které by se nový zákon vztahoval, třeba na zástupce firmy z Panenských ostrovů, která tiskla jízdenky DPP. Proti návrhu protestoval nejen advokát Tomáš Sokol, ale také advokát Aleš Rozehnal, který je podle médií obžalován z praní špinavých peněz.

Pirátští poslanci Mikuláš Ferjenčík i Jakub Michálek vystoupili několikrát v debatě na plénu Sněmovny, aby vyvraceli nejčastější manipulace. Pirátská strana bude dále usilovat o to, aby složité majetkové struktury ve více jurisdikcích nebyly zneužívány k praní špinavých peněz a daňovým únikům. Předloží například návrh na zveřejnění rejstříku konečných vlastníků a omezení veřejných zakázek pro neprůhledné firmy.
