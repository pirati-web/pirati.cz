---
date:         2018-03-23
category:     blog
tags:         zahraničí
layout:       post
title:        "Víkendový sjezd Slovenské pirátské strany bude s českou účastí"
image:        /assets/img/articles/2018/svk-pirati.jpg
author:       Jakub Dušánek
---


Praha, 23. března 2018 – V sobotu 24. března proběhne v Bratislavě sjezd občanského sdružení Slovenská pirátská strana. Zasedání se zúčastní i čeští Piráti. Bude mezi nimi i Mikuláš Peksa, poslanec Poslanecké sněmovny Parlamentu ČR. Očekává se, že sjezd zvolí předsednictvo, přijme nové stanovy a zvolí členy orgánů zavedené stanovami.
 
> „Po úspěchu českých Pirátů se mi začalo ozývat hodně lidí se zájmem zapojit se. Svolali jsme proto valnou hromadu, na které budeme hlasovat nejenom o nových stanovách, se kterými nám pomáhal poslanec českých Pirátů Vojta Pikal, ale budeme volit i nové vedení. Po sjezdu spustíme nové webové stránky a také se chceme soustředit na kampaň #budpirat, jejímž účelem je nábor členů. Na začátku léta pak začneme se sběrem petičních podpisů, kterých je pro registraci politické strany potřeba 10 tisíc. To je v poměru k počtu obyvatel dvacetkrát víc než v České republice. Pro slovenské Piráty to představuje první velkou výzvu,“ uvedl spoluorganizátor sjezdu Silvester Buček, který bude kandidovat na předsedu.
 
> „Myslím, že je otázka řádově měsíců, než vznikne další pirátská politická strana. Slovensku bych to moc přál, i s přihlédnutím k událostem posledních týdnů. Ukazuje se, že propojení politiků a oligarchie je třeba sledovat a veřejné činitele kontrolovat. Věřím, že Piráti na Slovensku mohou tuto roli plnit a uspět ve volbách,“ uvedl Mikuláš Peksa svá očekávání směrem ke slovenským Pirátům.
 
Na dopolední volbu předsednictva a předsedy naváže aktualizace stanov a následné volby do nových orgánů, například do revizní komise, která má mít kontrolní funkci. Všichni kandidáti se před volbou představí. Odpoledne proběhne diskuze k programu a v závěru zasedání se bude jednotlivě hlasovat o hlavních programových bodech.