---
date:         2018-03-26
category:     blog
tags:         zdravotnictví
layout:       post
title:        "Reakce Pirátů na případ ústecké matky, které chtěl lékař odepřít setrvání se svým dítětem v nemocnici přes noc"
image:        /assets/img/articles/2018/richterova4.jpg
author:       Karolína Sadílková
---


Praha, 26. března 2018 – „Velmi si vážím práce lékařů, kteří ke své náročné profesi mají ještě za úkol reagovat lidsky, s empatií a pochopením. Případ kojící maminky měsíčního dítěte, na niž před dvěma dny ošetřující lékař dítěte v nemocnici v Ústí nad Labem zavolal policii proto, že chtěla u svého dítěte zůstat i přes noc, je ale v rozporu se zákony, vnitřním řádem nemocnice i zájmem dítěte. Rozumím tomu, že každý musí být ohleduplný k ostatním pacientům a dbát na provozní nároky oddělení a výkon povolání lékařů.. Jaký je ale rozdíl mezi přítomností maminky přes den a v noci? Není umožnění pobytu především věc změny zvyku, jakéhosi vystoupení ze zaběhaných kolejí?” komentuje celou věc místopředsedkyně Pirátů Olga Richterová. Policie se navíc ve finále vyjádřila tak, že matka neporušila vnitřní řád a mohla tak na oddělení zůstat. Lékař tak mohl ušetřit výjezd policie.

Garant Pirátů pro oblast zdravotnictví Zdeněk Hřib zdůrazňuje: 

> „Je nutné zlepšit právní povědomí lékařů o jejich právech a povinnostech dle aktuální legislativy. Ze zdravotního hlediska je dále důležité, že přítomnost rodiče má na dítě uklidňující vliv a lékařům a sestrám ulevuje v jejich práci, protože může dítě zklidnit a utišit.“ V této souvislosti Piráti žádají Ministerstvo zdravotnictví ČR, aby ve spolupráci s Českou lékařskou komorou podpořilo mezi odbornou veřejností osvětu o prospěšnosti kojení a přítomnosti blízké pečující osoby při hospitalizaci zejména u malých dětí.

