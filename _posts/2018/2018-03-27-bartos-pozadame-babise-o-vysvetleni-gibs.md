---
date:         2018-03-27
category:     blog
tags:         gibs
layout:       post
title:        "Piráti budou žádat vysvětlení ve věci zproštění služby ředitele GIBS"
image:        /assets/img/articles/2018/ivan-bartos-balkonek.JPG
author:       Jakub Dušánek
---

 
Praha, 27. března 2018 – Piráti budou dnes na mimořádné schůzi Sněmovny požadovat vysvětlení  postupu premiéra Andreje Babiše ve věci kázeňského řízení s ředitelem GIBS Michalem Murínem. Podle Babiše se měl dopustit přestupku. Babiš ho proto vyzval k rezignaci, což Murín odmítl. Nyní ho chce dočasně zprostit výkonu služby. Svolání mimořádné schůze podpořily opoziční strany TOP 09, ČSSD, Piráti, KDU-ČSL a STAN. Schůze se uskuteční, pokud se podaří schválit program.
 
> Předseda Pirátů Ivan Bartoš připomněl, že Piráti se dotazovali premiéra na jeho počínání vůči řediteli GIBS Michalu Murínovi již před měsícem: „Jako první jsme se začali dotazovat inženýra Babiše, co se děje v kauze Murín, a to dávno před medializací kauzy. Měl jsem informace, a dokonce potvrzené panem ředitelem Murínem, že mu bylo vyhrožováno skandálem, pokud neodejde. V den, kdy premiér v demisi poslal na GIBS kontrolu Ministerstva financí ČR, jsem se rozhodl řešit problém přímo. Andreje Babiše jsem interpeloval ústně ve Sněmovně a na mé konkrétní otázky jsem se odpovědí nedočkal. Dnešní schůze se bude tímto tématem opět zabývat, ale obávám se, že dopadneme podobně jako v případě výroků Tomia Okamury a vystoupí pouze poslanci s přednostním právem. Schůze pak bude ukončena předčasně pro neschválení programu. Své otázky zopakuji, neboť občané nedostali akceptovatelné odpovědi ani od PR oddělení premiéra.“
 
> Předseda Pirátů Bartoš rovněž upozorňuje na fakt, že si Babiš týden po interpelaci vyžádal informace o práci GIBS od státního zástupce Pavla Zemana, a to na jednání předsednictva Bezpečnostní rady státu. „Kauza se vleče už dva měsíce. První, dle mého názoru účelovou kontrolu hospodaření GIBSu, premiér dosud nevysvětlil a mlží. Nyní byl zveřejněn dopis státního zástupce, ve kterém kritizuje některé nedostatky, za které je údajně Murín zodpovědný. Proč se neobjevil dopis státního zástupce Zemana na začátku kauzy? Tehdy ho premiér v ruce neměl, možná měl nějaké specifické informace anebo je to skutečně politicky motivované odvolání. I když jsem osobně s činností GIBS ve věci vyšetřování excesů policistů nespokojen, kauza je nebezpečná převážně v souvislostí se stíháním pana Faltýnka, Babiše a členů jeho rodiny. Pokud stíhaní veřejně útočí na vyšetřujícího policistu a jeho důvěryhodnost, je odvolávání šéfa kontroly práce policie nebezpečný signál ohrožující nezávislost a autonomii orgánů činných v trestním řízení,“ dodal Bartoš. 

