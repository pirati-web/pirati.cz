---
date:         2018-03-28
category:     blog
tags:         zahraničí
layout:       post
title:        "Piráti přivítali ve Sněmovně zástupce dalajlámy"
image:        /assets/img/articles/2018/dalajlama.jpg
author:       Karolína Sadílková
---

Praha, 28. března 2018 – Piráti se včera v Poslanecké sněmovně PČR sešli s vedoucím ženevské kanceláře tibetské exilové vlády a výkonným ředitelem Nadace Forum 2000 Jakubem Klepalem a přijali zástupce Jeho svatosti dalajlámy, Ngodupa Dorjee, který je tento týden na návštěvě v Praze. Na schůzce spolu hovořili o současné situaci v Tibetu, česko-čínských vztazích i možnostech, jak upozornit na porušování lidských práv ze strany čínského režimu.

> „Zástupce Jeho svatosti jsem ujistil, že budu apelovat na ministra zahraničních věcí, aby inicioval stanovisko vlády k otázce Tibetu. Současná vláda totiž stejně jako ta minulá nemá vyjasněný postoj. Taková liknavost potom mimo jiné vede k tomu, že zahraniční politiku de facto určuje prezident, což rozhodně není žádoucí,“ uvedl pirátský poslanec František Kopřiva.

Piráti dlouhodobě prosazují, aby Česká republika při zahraničních jednáních kladla větší důraz na dodržování základních lidských práv a demokratických principů. A aby na jejich porušování při vzájemném dialogu důrazně upozorňovala. Cenzuru internetu a médií, vytváření atmosféry strachu a nucené přesídlování v Tibetu nelze přehlížet pod záminkou budování obchodních vztahů.

> „Budeme v Poslanecké sněmovně iniciovat vytvoření neformální nadstranické skupiny přátel Tibetu, která by mohla například pořádat osvětové či kulturní akce,“ dodala poslankyně Dana Balcarová.
