---
date:         2018-03-28
category:     blog
tags:         digitalizace
layout:       post
title:        "Pirát Bartoš: eIDENTITA – Evoluce v digitalizaci nestačí. Potřebujeme skutečnou revoluci"
image:        /assets/img/articles/2018/eidas2.JPG
author:       Karolína Sadílková
---

Praha, 28. března 2018 – Předseda Pirátů Ivan Bartoš včera zahájil seminář zabývající se elektronickou identitou pořádaný pod záštitou Výboru pro veřejnou správu a regionální rozvoj, který ve Sněmovně řídí. Setkání organizované nezávislým časopisem eGovernment se v netradičním prostoru klubu Malostranské besedy zúčastnilo na 200 návštěvníků. Tématem byla nejen jednotná indentifikace občanů v rámci online služeb státní správy, ale také přicházející implementace legislativy GDPR pro ochranu dat, která je oříškem jak pro státní, tak pro soukromý sektor.

> „Je důležité si uvědomit, že celý eGovernment, nebo chcete-li digitalizace fungování státní správy, není jen nějaké udělátko pro úředníky, ale především služba pro všechny občany ČR, která má šetřit jejich čas a peníze. Historicky se na straně občana odehrálo jen velmi málo klíčových změn, a to skrze datové schránky a službu Czech Point. Na straně úřadů to pak byly centrální registry. To je v porovnání s eGovernmentem jak jej zažívají občané Velké Británie, Estonska, ale i dalších zemí proklatě málo. Zavedení jednotné identity na síti, které proběhne v polovině roku 2018, a čipových občanek sice může procesu napomoci, problém jako takový ale neřeší. Je důležité, aby se spolu s legislativou a technologiemi změnily také služby, které i na internetu často kopírují papírovou cestu na úřadu spolu s razítkovou mánií, kterou musí občan procházet. Toto je třeba uchopit především. A právě to je cílem Pirátů v oblasti digitalizace. Věřím, že i skrze mou činnost ve výboru, pod který primárně digitalizace státní správy patří, k tomu výrazně svou expertízou přispěji,“ říká předseda Výboru pro veřejnou správu a regionální rozvoj, poslanec a předseda Pirátů Ivan Bartoš.

O tématu identitního systému v ČR na odborném semináři hovořil ředitel Správy základních registrů Michal Pešek. Souvislosti mezi eIDAS (směrnice EU pro elektronickou identifikaci na evropském trhu) a GDPR (nařízení na ochranu osobních údajů General Data Protection Regulation) prezentoval poté poradce náměstka ministra vnitra Robert Piffl. Aktuální témata v oblasti eIDAS v praxi pak představil Petr Budiš, předseda představenstva a ředitel společnosti První certifikační autorita. Multifunkční čipovou kartu úředníka představil Libor Šmíd z Monet+. O elektronické identitě v bankovnictví hovořil Jan Blažek z ČSOB a Tomáš Hládek z ČBA.

> „Pokud se podíváme na mezinárodní hodnocení ČR v oblasti eGovernmentu, nejsme na tom skutečně dobře. Bohužel i přesto, že ČR investuje do vývoje v oblasti IT obrovské peníze. Předražené zakázky a nesmyslné nevypověditelné smlouvy mezi institucemi a dodavateli s Piráty řešíme denně nejen v rámci fungování agendy jednotlivých ministerstev, ale i v komunální politice. Proto musíme naprosto pravdivě a otevřeně hovořit o nutné revoluci v digitalizaci státu. To musí být prioritou nejen v následujícím volebním období. Britové i Estonci to poznali. Kopírujme tedy dobré příklady,“ uzavírá Bartoš.

### Odkazy 

* [Analýza k implementaci GDPR pro veřejný sektor](https://github.com/Kedrigern/Kedrigern.github.io/blob/master/assets/pdf/GDPR-analyza.pdf)
