---
date:         2018-03-28
category:     blog
tags:         doprava
layout:       post
title:        "Piráti navrhnou do Dozorčí rady SFDI Miloslavu Pošvářovou"
image:        /assets/img/articles/2018/posvarova.jpg
author:       Jakub Dušánek
---

Praha, 28. března 2018 – Pirátská strana uspořádala v tomto týdnu otevřené výběrové řízení na nominanta do Dozorčí rady Státního fondu dopravní infrastruktury. Komise složená ze dvou pirátských poslanců Lukáše Černohorského a Tomáše Martínka a nezávislého experta Petra Špetláka doporučila k nominaci poslaneckému klubu Pirátů Miloslavu Pošvářovou, která byla následně klubem jednohlasně schválena.

> „Do výběrového řízení na nominanta do dozorčí rady SFDI se nám přihlásili čtyři uchazeči. Jako nejvhodnější jsme vyhodnotili Miloslavu Pošvářovou, která má přes 30 let zkušeností s oborem dopravních staveb, pracovala pro ŘSD i jako externí poradkyně ministrů. Rovněž oceňujeme její zásadovost, za kterou byla oceněna Národním protikorupčním fondem a Cenou Františka Kriegla za občanskou statečnost. Problematiku zná i z pozice soudní znalkyně,“ uvedl Lukáš Černohorský, který je ve Sněmovně členem Podvýboru pro dopravu. Pět členů dozorčí rady, která je kontrolním orgánem SFDI, volí z navržených nominantů Poslanecká sněmovna PČR.

> „Ve výběrových řízeních na nominanty do dozorčích rad, v nichž mají sedět především odborníci, budeme nadále pokračovat. Transparentnost  je jedna z pirátských zásad. Proti nekompetentně obsazovaným trafikám vystupujeme už od vzniku Pirátů,“ uvedl Tomáš Martínek, který nominační komisi předsedal.

Ing. Miloslava Pošvářová, Ph.D. je nominantkou České pirátské strany na člena Dozorčí rady Státního podniku dopravní infrastrutury. Působí jako soudní znalkyně pro ocelové konstrukce a mosty, protikorozní ochranu a povlaky betonu a spolupracuje s nevládními organizacemi. Mezi lety 2012 a 2014 působila v ŘSD, poté jako byla externí poradkyní několika ministrů. V roce 2014 jí Nadace Charty 77 udělila Cenu Františka Kriegla za projev občanské statečnosti, když veřejně upozornila na rezavějící mosty na dálnici D47. V roce 2017 jí ocenil Nadační fond proti korupci. Miloslava Pošvářová vystudovala VUT v Brně, kde na Ústavu soudního inženýrství získala titul Ph.D.
