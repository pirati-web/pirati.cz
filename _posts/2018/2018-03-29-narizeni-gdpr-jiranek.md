---
date:         2018-03-29
category:     blog
tags:         gdpr
layout:       post
title:        "GDPR: K panice není důvod, říká Pirát Martin Jiránek"
image:        /assets/img/articles/2018/jiranek-martin.jpg
author:       Jakub Dušánek
---

 
Praha, 29. března 2018 – Datum účinnosti nařízení o ochraně osobních údajů (GDPR) se blíží. A také rostou obavy mnoha firem a živnostníků. Pirátský poslanec Martin Jiránek, místopředseda sněmovního Hospodářského výboru, však říká, že k panice není důvod: „Především mezi menšími firmami a živnostníky je strach, že stejné povinnosti a milionové sankce, které míří na ty velké, se týkají i jich. Není to tak. Pro mnoho malých firem a živnostníků se oproti současnosti nic zásadně nemění a ani se jich nebudou týkat likvidační sankce. Přesto by přípravu na GDPR nikdo podceňovat neměl.“
 
> Předpis aktualizuje a zpřesňuje dosud platný zákon o ochraně osobních údajů. Pokud se jím podnikatel dosud řídil, neznamená pro něj přechod na GDPR žádnou převratnou změnu. Podle Jiránka by se měli drobní podnikatelé řídit selským rozumem a položit si následující otázky: „Zpracovávám skutečně osobní údaje systematicky a rozsáhle? Jsou osobní údaje, které zpracovávám, citlivé nebo hrozí, že by při jejich úniku došlo k závažným dopadům na společenské či ekonomické postavení dotyčné osoby? Jaká jsem udělal opatření proto, abych úniku osobních údajů předešel?“
 
> „Pokud jsem kadeřnice nebo truhlář,“ vysvětluje Jiránek, „pravděpodobně zpracovávám pouze kontaktní údaje svých klientů a fakturační údaje. Tyto údaje nejsou samy o sobě předmětem mého podnikání, ale nezbytným nástrojem k tomu, abych požadovanou službu mohl poskytnout a vyfakturovat. Nejedná se o citlivé údaje a ani jejich případný únik pravděpodobně nebude mít zásadní negativní dopady na dané osoby. Své kontakty a faktury mám navíc v zamčené skříni a své pracoviště ve své nepřítomnosti zamykám. V takovém případě se GDPR nemusím bát a není důvod pro drahé konzultace s advokáty a právními poradci.“
 
Jiná situace bude u malých firem, které působí v digitálním prostředí a data jsou jedním z hlavních předmětů jejich podnikání. Těchto subjektů se dotknou všechny nebo většina nových povinností vyplývajících z GDPR. Tyto firmy by přípravu na předpis, který vstoupí v platnost 25. května, rozhodně neměly podcenit. I firma o dvou zaměstnancích může mít povinnost jmenovat pověřence pro ochranu osobních údajů či vypracovat analýzu dopadů na ochranu osobních údajů.
 
> V případě GDPR je především třeba promyslet vlastní situaci. V mnoha případech lidé zjistí, že GDPR nic nezmění. „Pokud si stále nejste jisti, poptejte právního poradce. Počítejte ale s tím, že tito poradci nikdy neponesou za své závěry odpovědnost a případné sankce na ně nebudete moci převést,“ uzavírá Jiránek.

Užitečné informace a interaktivního průvodce najdou zájemci na stránkách [Sdružení pro internetový rozvoj](http://gdpr.spir.cz). 

