---
date:         2018-04-04
category:     blog
tags:         olomouc
layout:       post
title:        "Piráti otevřeli další regionální centrum. Olomoucké PiCOLO je zároveň kanceláří místopředsedy Sněmovny Vojtěcha Pikala"
image:        /assets/img/articles/2018/otevirani-centra.jpg
author:       Karolína Sadílková
---

Olomouc, 4. dubna 2018 – Pirátský místopředseda Sněmovny Vojtěch Pikal v úterý slavnostně otevřel svou regionální poslaneckou kancelář v Olomouci. Spolu s kanceláří bylo otevřeno i místní pirátské centrum PiCOlo – multifunkční prostor zřízený pro společné působení Pirátů i pro místní akce pořádané občany. První debata se uskutečnila hned v rámci otevření centra, a to na téma Ústavy ČR.

Místopředseda Sněmovny Pikal bude v regionální kanceláři přítomen každé liché pondělí od 9 do 13 hodin. V sudé týdny jej zastoupí jeho asistentka Nela Chudová. Včerejšího setkání se zúčastnili příznivci Pirátské strany, pozvání přijali i hosté z ostatních politických stran z regionu. Speciálně složenou znělku pro otevření kanceláře složil člen olomouckého pirátského sdružení Antonín Štěpán.

Součástí slavnostního otevření byla i diskuse nazvaná Změny Ústavy ČR, jejich důvody a úskalí, kterou mohli lidé sledovat i online. Záznam otevření kanceláře i následné debaty lze zhlédnout na facebookové stránce Piráti Olomoucký kraj. Pozvání do přibližně dvouhodinové debaty přijali hosté doc. PhDr. Tomáš Lebeda, Ph.D., RNDr. Otakar Vychodil, JUDr. Maxim Tomoszek, Ph.D. a poslanec Bc. Vojtěch Pikal. Debatu moderovala paní Mgr. Alena Navrátilová.

Centrum PiCOlo a poslaneckou kancelář lidé najdou v Olomouci [na ulici 8. května 522/5](https://www.google.com/maps?q=ulici+8.+kv%C4%9Btna+522/5&entry=gmail&source=g). Na zdejší pracoviště se lze obrátit s dotazy, návrhy a připomínkami, prostor slouží i jako místo k práci či posezení. Lze zde uspořádat i vlastní přednášku, využít kameru a streamovat přímo na svůj nebo náš YouTube kanál.

Velké speciální poděkování patří architektovi Ondřeji Spustovi ze studia MASPARTI za skvělý návrh designu prostoru a panu Milanovi Janáčkovi z ART-ECO Group za kompletní realizaci a výrobu veškerého vybavení. Děkujeme za Vaše nadšení a skvělou práci.


