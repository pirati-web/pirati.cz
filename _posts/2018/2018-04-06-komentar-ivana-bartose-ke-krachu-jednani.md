---
date:         2018-04-06
category:     blog
tags:         vláda
layout:       post
title:        "Komentář předsedy Pirátů Bartoše ke krachu koaličních jednání ČSSD a ANO"
image:        /assets/img/articles/2018/ivan-balkon.jpg
author:       Ivan Bartoš
---

Praha, 6. dubna 2018 – Andrej Babiš dělá, že maká, svými kroky přitom činí opak a brzdí důležité zákony i práci ostatních. Předčasné volby nikdo nechce, protože konzumují čas i peníze. Sněmovna kvůli předčasným volbám opět usne, zablokuje se, strany opět povedou kampaň. Myslím, že i pro voliče je toho politického a volebního dění už trochu moc. Piráti mají v legislativním procesu celou řadu důležitých agend, předložili jsme registry smluv, nominační zákon, řešíme situaci okolo exekucí, sociálního bydlení a další. Piráti se předčasných voleb nebojí, chtějí ale pokračovat na přípravě klíčových zákonů, a ne řešit neochotu se domluvit mezi panem Babišem a Hamáčkem, která je spíše divadlem pro média. Naše preference rostou z jednoduchého důvodu. My děláme to, co se v České republice moc nenosí nebo si na to lidé odvykli – řekneme, že něco uděláme a pak to skutečně uděláme.

Pokud by ale hrozilo, že by v zemi dlouhodobě měla vzniknout vláda bez důvěry nebo nějaká úřednická, odbornická vláda navržená prezidentem Zemanem, tak bychom asi nutných 120 hlasů na rozpuštění Sněmovny hledali. Situace je taková, že Andrej Babiš vyhrál volby, avšak prokázal v jednání naprostou neschopnost a neochotu ke kompromisu. Zatím se jeho moc projevila především tím, že vyhazuje lidi z funkcí a mění zákony jako je třeba služební zákon, aby si svou moc uměle ještě více upevnil. Čekáme nyní na vyjádření pana prezidenta. Jeho benevolence vůči Andreji Babišovi a avizované ústupky typu: „Ještě Andreji máš čas,“ by měly mít nějaký limit.

Postoj Pirátů k lidem, kteří nemluví pravdu a jsou propojeni s byznysem, který stále  provozují-neprovozují, se dle naší strategie nezmění, a to ani kdyby byly předčasné volby. My jednáme s lidmi, kteří jednají férově.
