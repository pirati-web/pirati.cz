---
date:         2018-04-09
category:     blog
tags:         vláda
layout:       post
title:        "Premiér Babiš maskuje neschopnost svých ministrů využít prostředky tím, že za peníze nakoupí populistické dárky pro voliče"
image:        /assets/img/articles/2018/vlak-sleva.jpg
author:       Karolína Sadílková
---

Praha, 9. dubna 2018 – Vinou neschopnosti vlády zbyly v rozpočtech ministerstev nevyužité peníze. Místo toho, aby je ministři smysluplně využili na potřebné věci ve svých rezortech, tak za ně premiér v demisi nakupuje populistické dárky pro voliče – jako je avizovaná sleva na jízdném. 

> „Premiér Babiš tak všem vysílá jasný vzkaz, že pokud někdo o rozpočtové peníze nechce přijít, musí je všechny utratit do konce účetního období, tedy do konce roku, i kdyby je měl utratit nehospodárně nebo neúčelně. Takto se řídí stát jako firma před krachem a selský rozum zde lze hledat velmi těžko,“ uvádí pirátský poslanec Lukáš Bartoň.

Dlouhodobě podceněné platy učitelů i nepedagogických pracovníků v regionálním školství jsou prostý fakt. Sotva školy dostaly rozpočty na tento rok, přichází zprávy o tom, že ředitelé nemají buď žádné či velmi omezené finance na nadtarifní složky platů. Tedy na jednu z důležitých motivačních složek pro schopné pedagogy. Tento krok logicky předznamenává další odchody učitelů mimo obor a snížení kvality výuky. Některé regiony se potýkají s nedostatkem míst v základních školách a školkách. Chybí budovy i kvalifikovaný personál. 

> „Vládou deklarovaná podpora vzdělávání se projevila 400 milionovým škrtem v rozpočtu ministerstva školství. Takový postup nelze hodnotit jinak, než jako výjimečně bezohledný k současnému stavu a ukazuje, že zřejmě ani do budoucna nelze brát příliš vážně proklamovanou snahu o zlepšení finanční situace v oblasti, která je určující pro budoucnost naší země,“ říká Lenka Kozlová poslankyně za Piráty a členka sněmovního Výboru pro vědu, vzdělání, kulturu, mládež a tělovýchovu.

Podpora grantových agentur GAČR a TAČR se má oproti minulému roku rovněž významně snížit. Díky podpoře Grantové agentury byl v minulosti možný kupříkladu výzkum české molekulární bioložky zaměřený na hledání látek schopných blokovat tvorbu retrovirových částic, který přinesl naději pro HIV pozitivní pacienty na celém světě. Technologická agentura pak má přijít o 216 mil. Kč. Tato agentura zase podporuje přenos výsledků výzkumu do praxe a posiluje tak konkurenceschopnost českých podniků. 

> „Škrtat v oblastech vědy se sice nemusí negativně projevit ihned, ale má velký vliv na náš dlouhodobý rozvoj. Škrty ve vědě a školství si ničíme vlastní budoucnost a dost možná i samotnou existenci,“ dodává Bartoň.

V rozpočtu ministerstva kultury vláda škrtla na tento rok 100 milionů. Trvale podfinancovaný rezort tak dostal další ránu, které se dopouští vlády v ČR znovu a znovu. Galerie, muzea, divadla, filharmonie, kinematografie a další umělecké obory a instituce jsou zhusta drženy při životě díky nadšení a s láskou vykonávané profesi jednotlivců, kteří se neváhají uskromnit, aby mohli pokračovat ve své práci. Chátrají kulturní stánky a jejich vybavení se neobnovuje, sbírky se rozšiřují jen velmi omezeně. Kulturní památky zanikají z důvodu nedostatku peněz. To, co nám odkázali naši předkové často nenávratně mizí. 

> „Každý, kdo se jen trochu zajímá o kulturní dění, zná tristní finanční situaci v tomto oboru. Není mi jasné, o co přesně vláda usiluje, když hned začátkem roku “podtrhne” poslaneckou sněmovnou schválený rozpočet,“ dodala Kozlová.


