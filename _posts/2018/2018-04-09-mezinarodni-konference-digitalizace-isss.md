---
date:         2018-04-09
category:     blog
tags:         digitalizace
layout:       post
title:        "Ivan Bartoš vede parlamentní delegaci na 21. ročník mezinárodní konference o e-Governmentu"
image:        /assets/img/articles/2018/isss-ivan-jakub.jpg
author:       Jakub Dušánek
---

 
Hradec Králové, 9. dubna 2018 – Šéf Pirátů a předseda sněmovního Výboru pro veřejnou správu a regionální rozvoj Ivan Bartoš dnes jako jeden z hlavních hostů zahájil konferenci Internet ve státní správě a samosprávě (ISSS) konající se v Hradci Králové. Akce je zaměřená na rozvoj informační společnosti a e-Governmentu a tradičně ji doprovází visegrádská konference Visegrad Four for Developing Information Society (V4DIS). Společně s Ivanem Bartošem se konference účastní i část členů zmíněného sněmovního výboru.
 
> „Dlouho se o digitalizaci státu jen mluví. Spuštěné elektronické registry vznikly bez jakékoliv provázanosti a koncepce, o e-Governmentu se vůbec nedá hovořit. Naše společnost má přitom relativně vysokou míru počítačové gramotnosti. Problém tedy není na straně občanů ani samotných úředníků, ale v neochotě připravit smysluplnou odbornou koncepci a učinit patřičná politická rozhodnutí. Proto se rád setkám s vládním zmocněncem pro IT a digitalizaci panem Vladimírem Dzurillou, abychom probrali koncept digitální Česko,“ říká Ivan Bartoš.
 
> Ke konferenci se vyjádřil další pirátský člen výboru pro veřejnou správu Ondřej Profant, předseda Podvýboru pro e-Government, který má letité zkušenosti z oblasti IT a z pozice zastupitele pražského magistrátu sledoval i často neslavnou elektronizaci v Praze: „ISSS bohužel ilustruje, jak český e-Government zaostává. Akce je sice rozsahem obsáhlá, ale většina přednášek jsou bohužel jen prezentace v komerčním sektoru překonaných produktů. Odborná linie ustupuje linii politické.“
 
Mezinárodní konference ISSS se letos zúčastní více než  2300 IT expertů, odborných pracovníků ve veřejné správě i politiků, chybět nebudou ani zahraniční hosté v čele s velvyslancem Estonské republiky. V rámci obsáhlého programu se koná kolem 200 přednášek a ve výstavní části jsou k vidění prezentace 110 organizací, často spojených s veřejnými zakázkami.
 
K hlavním deklarovaným tématům letošního ročníku budou patřit aktuální projekty a trendy v e-Governmentu, mobilní technologie a sdílené služby, transparentnost veřejné správy, otevřená data, kybernetická bezpečnost, ochrana osobních údajů, chytrá města a využití potenciálu moderních technologií, ale také elektronická tržiště. Konat se budou workshopy, panelové diskuse a soutěže. 

