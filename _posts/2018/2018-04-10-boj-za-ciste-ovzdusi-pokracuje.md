---
date:         2018-04-10
category:     blog
tags:         životní-prostředí
layout:       post
title:        "Piráti nevzdávají boj za kvalitní ovzduší"
image:        /assets/img/articles/2018/komin-kour.jpg
author:       Karolína Sadílková
---

Praha, 10. dubna 2018 – Novela zákona o ochraně ovzduší je podle pirátské poslankyně Dany Balcarové, která předsedá Výboru pro životní prostředí, příležitostí, jak zvýšit kvalitu ovzduší a zlepšit ochranu zdraví obyvatel. Novela se bude projednávat na začínající dvanácté schůzi Poslanecké sněmovny PČR.

> „Ochrana ovzduší je pro nás jednou z priorit. Následky znečištění totiž vždy nejvíce odnesou občané. Piráti se tomuto tématu věnují dlouhodobě a komplexně, k novele zákona jsme již podali dva pozměňovací návrhy. Ty ovšem nenašly podporu, protože se příliš dotýkají průmyslu a jeho lobby ve Sněmovně. Na základě toho jsem se rozhodla pozměňovací návrh zmírnit, aby měl šanci na úspěch,“ uvádí Balcarová.

Původní návrh, který Balcarová podala, zakazoval udělování výjimek z evropských limitů pro velké uhelné elektrárny. Nový kompromisní návrh nevylučuje výjimky z limitů znečištění ani u největších uhelných elektráren, pouze omezuje jejich platnost maximálně na 4 roky. 

> „Můj nový návrh reaguje na hlavní výhradu průmyslových svazů i Ministerstva životního prostředí. Věřím, že bude podpořen a poslanci i MŽP jasně ukážou, že jim na zdraví obyvatel záleží a pro návrh zvednou ruku,“ dodává Balcarová.

Kromě pozměňovacího návrhu Dany Balcarové přišel i návrh poslankyně ANO Evy Fialové, podle kterého by se Programy zlepšování kvality ovzduší staly dokumentem schvalovaným Ministerstvem životního prostředí a nově by nebylo možné na ně podávat žaloby. MŽP zastává názor, že uvedená změna je potřeba, protože na základě opatření obecné povahy nelze bez zákonné opory vymáhat po obcích nebo krajích příslušná opatření nebo je sankcionovat za jejich neplnění. V minulosti soudy zrušily tyto programy na Ústecku, Ostravsku a v Praze, kde podala žalobu z pozice zastupitelky Prahy 10 Olga Richterová ve spolupráci s organizací FrankBold. 

> „Když stát zaplatí vágní dokument, který neobsahuje konkrétní kroky a povinnost zlepšovat ovzduší nám všem tak splní jen na papíře, musí být šance to rozporovat. Soud toto potvrdil,“ uvedla současná pirátská poslankyně Richterová.


