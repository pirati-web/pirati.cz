---
date:         2018-04-10
category:     blog
tags:         sněmovna
layout:       post
title:        "Piráti navrhnou novelu jednacího řádu, která odblokuje komisi pro kontrolu GIBS. Do jejího čela opět nominují Mikuláše Ferjenčíka"
image:        /assets/img/articles/2018/tk-12schuze.jpg
author:       Jakub Dušánek
---

 
Praha, 10. dubna 2018 – Aktuální situace okolo sestavování vlády s důvěrou, novela školského zákona, novela zákona o ochraně ovzduší či stále nevyřešená volba šéfa sněmovní komise pro kontrolu GIBS. Taková byla témata dnešní tiskové konference Pirátů před začátkem 12. schůze Sněmovny.
 
> Poslanecký klub Pirátů se zabýval situací okolo ukončeného jednání mezi ČSSD a hnutím ANO. Piráti čekají na výsledek dnešní schůzky mezi prezidentem Milošem Zemanem a premiérem v demisi Andrejem Babišem. Předseda Pirátů Bartoš informoval, že by Piráti rádi s prezidentem probrali další varianty vývoje: „Oslovil jsem kancelář prezidenta s žádostí o setkání. Rádi bychom se s panem prezidentem pobavili o tom, jak reálně nahlíží na vzniklou situaci. Jsme přesvědčeni, že nebyly vyčerpány všechny možnosti, které ANO mělo. Kritická je osoba stíhaného premiéra Andreje Babiše. Pokud platí vyjádření, že Andrej Babiš nebude lpět na funkci předsedy vlády ve třetím pokusu, odblokovala by se například jednání pro strany bývalé koalice ČSSD a KDU-ČSL. Pozitivně se vyjádřila i ODS. Piráti drží kurz, máme veřejnou povolební strategii, kde jsme uvedli podmínky pro podporu vlády. Pokud bychom se bavili o vládě odborníků, domníváme se, že návrhy na jednotlivé posty by měly vzejít z Poslanecké sněmovny. O tom bychom se rádi na případné schůzce bavili s prezidentem.“
 
> Lenka Kozlová, členka sněmovního Výbor pro vědu, vzdělání, kulturu, mládež a tělovýchovu, poté uvedla stanovisko Pirátů ke školskému zákonu, který jde do prvního čtení: „Piráti v zásadě souhlasí se zrušením povinné předškolní docházky. Neprokázalo se, že by zákon skutečně cílil na děti ze sociálně vyloučených skupin a současná úprava tak pouze zatěžuje ostatní děti i rodiče. Druhou věcí je povinnost obcí spádově umístit všechny dvouleté děti do předškolního zařízení. To Pirátům připadá nereálné jednak kvůli náročnému financování – ve výši až 20 miliard – a také vzhledem k existenčním problémům školek v malých obcích. Namísto tohoto opatření preferujeme zřizování dětských skupin.“
 
> V závěru tiskové konference uvedl předseda Pirátů Bartoš, že strana znovu nominuje do čela komise pro kontrolu GIBS Mikuláše Ferjenčíka: „Trváme na nominaci Mikuláše Ferjenčíka a vyjednáváme pro něj podporu. Nemůžeme souhlasit s tím, aby byl schválen kandidát ANO, o kterém se nyní také mluví, protože je zvykem, že předsedy silových komisí navrhuje opozice. V tuto chvíli neexistuje žádná politická a vlastně ani civilní kontrola toho, co se v GIBS děje. Proto navrhujeme novelu jednacího řádu, která umožní svolání komise i přesto, že není zvolen její předseda.“
