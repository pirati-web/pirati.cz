---
date:         2018-04-11
category:     blog
tags:         zdravotnictví
layout:       post
title:        "eNeschopenka jde k ledu. Piráti nesouhlasí"
image:        /assets/img/articles/2018/neschopenka.jpg
author:       Karolína Sadílková
---

Praha, 11. dubna 2018 – Práce na eNeschopence uvízla na mrtvém bodě. Zahájení projektu se odkládá oproti původními návrhu minimálně na rok 2021. Na vině je Ministerstvo práce a sociálních věcí ČR. Odložení bylo oznámeno na dnešním zasedání podvýboru pro IT a dávkové systémy.

> „Nové vedení ministerstva přestalo pracovat na přípravách vedení minulého. Konkrétně nezadalo potřebné analýzy a neučinilo ani žádné kroky k tomu, aby se termín dokončení podařilo zvládnout. Piráti chtějí zavést eNeschopenku od počátku roku 2019 tak, jak určuje schválený zákon. Protahování tohoto projektu je pro nás nepřípustné, připravujeme proto interpelaci ministryně Jaroslavy Němcové. Požadujeme, aby nám ministryně vysvětlila, proč se celý projekt odkládá,“ uvádí pirátský poslanec a předseda podvýboru pro IT a dávkové systémy Lukáš Kolářík.

eNeschopenka přináší mnoho výhod. Umožňuje zaměstnanci jít po návštěvě doktora rovnou do domácí léčby, zaměstnavatel se obratem dozví o pracovní neschopnosti zaměstnance, lékařům i státním úřadům (zejména pak ČSSZ) to usnadňuje administrativu a pojišťovna získává informace i možnosti kontroly od prvního dne nemoci. Je to jedna z hlavních priorit Pirátů, tedy elektronizace státní správy. Více detailů je znázorněno v tomto videu.

> „Jde o dobrovolnou, nepovinnou možnost, doplňující současné vystavování neschopenky v papírové podobě, která nyní k zaměstnavateli putuje poštou, anebo ji tam doručuje sám nemocný zaměstnanec. Legislativní podmínky pro eNeschopenku jsou nastaveny. Vše je připraveno k zavedení. Nevidíme důvod k obstrukcím, které se dějí na ministerstvu. Úřady mají obíhat data, ne lidé!“ kritizuje situaci pirátská poslankyně Olga Richterová, která je zároveň členkou výborů pro sociální politiku i zdravotnictví.

> „eNeschopenka je krásný příklad toho, jak by mohla fungovat digitalizace státu. Přináší benefity všem zúčastněným stranám, ulehčuje jim práci, šetří prostředky a energii a je nepovinná. Mrzí mě, že zrovna takový projekt, který mohl bez problémů od nové roku fungovat, je nyní odložen. Nekoresponduje to s prohlášením Babišovy vlády, která tvrdí, že digitalizace státu je její prioritou,“ uzavírá Pirát Kolářík.

### Odkazy 

* [Olga Richterová a Lukáš Kolařík k problematice eNeschopenek](https://www.facebook.com/ceska.piratska.strana/videos/10155740966299039/)
