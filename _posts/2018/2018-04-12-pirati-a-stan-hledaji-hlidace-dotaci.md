---
date:         2018-04-12
category:     blog
tags:         zemědělství
layout:       post
title:        "Piráti a STAN hledají společně “hlídače zemědělských dotací” "
image:        /assets/img/articles/2018/dotace.jpg
author:       Karolína Sadílková
---

Praha, 12. dubna 2018 - Piráti chtějí, aby měla opozice možnost účinněji kontrolovat vládu. Ve spolupráci s hnutím STAN proto pořádají výběrové řízení na obsazení pozice člena Dozorčí rady Státního zemědělského intervenčního fondu (SZIF). Dozorčí rada kontroluje činnost fondu při rozdělování významné části zemědělských dotací. 

> „Doposud bylo zvykem, že členové dozorčí rady byli poslanci. Tento zvyk ale nemá oporu v příslušném zákoně. Piráti dlouhodobě bojují proti trafikám a proto chceme otevřeným způsobem vybrat odborníka, který dohlédne na zemědělské dotace a to bez ohledu na to, zdali je, či není poslanec,“ uvádí Pirát Radek Holomčík, místopředseda sněmovního Zemědělského výboru. 

Výzva k nominaci přišla na poslední chvíli, v úterý 10. dubna odpoledne. Termín odevzdání jmen kandidátů Volebnímu výboru je přitom už ve čtvrtek 19. dubna v 16 hodin. Výběrové řízení proběhne o den dříve. Poslanecká sněmovna pak musí zvolit nového předsedu a dva členy dozorčí rady. Ve výběrové komisi bude kromě zástupce Pirátů a hnutí STAN také nezávislý odborník. Klíčovým kritériem pro výběr vhodného kandidáta je odbornost, profesní zkušenosti, nezávislost a bezúhonnost. Kandidát také nesmí být jakýmkoliv způsobem napojen na zákulisní lobby. 

> „Pro Piráty je otevřené výběrové řízení s předem stanovenými pravidly standard. Jsme rádi, že se nám daří měnit politické prostředí a že s námi ostatní strany spolupracují ve stejném duchu,“ uzavírá pirátský poslanec Tomáš Martínek. 
