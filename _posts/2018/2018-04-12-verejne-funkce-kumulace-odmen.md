---
date:         2018-04-12
category:     blog
tags:         legislativa
layout:       post
title:        "Piráti představili návrh na zrušení kumulace odměn veřejných činitelů"
image:        /assets/img/articles/2018/michalek-hrib-tiskovka.jpg
author:       Jakub Dušánek
---

 
Praha, 12. dubna 2018 – Omezit kumulaci odměn při souběhu funkcí, to je jeden z cílů Pirátů v tomto volebním období, který dnes na tiskové konferenci představil předseda pirátských poslanců Jakub Michálek a pirátský lídr do pražských magistrátních voleb Zdeněk Hřib.
 
> Podle Pirátů není překážkou ani tak samotný souběh funkcí, jako kumulace odměn. „To, že jsou mezi poslanci i starostové obcí nepovažuji za chybu. Naopak, může nám to poskytnout patřičný vhled. Vadí nám ale kumulace odměn těchto politiků. Podle našeho návrhu by měl politik při souběhu funkcí obdržet odměnu například pouze za pozici neuvolněného člena zastupitelstva obce, nikoliv odměnu za funkci uvolněného zastupitele,“ říká šéf poslaneckého klubu Pirátů Jakub Michálek.
 
> Politiků, kterých se návrh týká, není málo: „V Praze je ukázkovým příkladem poslanec sociálních demokratů Petr Dolínek, který je náměstkem primátorky pro dopravu. Do jeho agendy mimo jiné spadá i kritický stav pražských mostů. Zároveň je poslancem a předsedou sněmovního podvýboru pro kosmonautiku. Nevšiml jsem si ale ani výrazného pokroku v kosmickém programu ČR. Jeho měsíční plat sahá nad 200 tisíc korun. Práce placená z veřejných peněz naplno je vykonávaná pouze napůl,“ uvedl Zdeněk Hřib.
 
Piráti na dnešní tiskové konferenci také poukázali na případ hejtmana Jiřího Běhounka, který je zároveň hejtmanem Kraje Vysočina, poslancem za ČSSD, členem správní rady VZP a zastupitelem v Pelhřimově. V podobné situaci je i Jan Čižinský, poslanec za KDU-ČSL, starosta Prahy 7 a zároveň zastupitel na magistrátu.
 
Úprava Pirátů do budoucna sníží finanční motivaci politiků ke kumulování funkcí a zároveň motivuje veřejné funkcionáře k vykonávání funkce na plný úvazek. Nezanedbatelný je pozitivní dopad na rozpočet státu, krajů a obcí, které už nebudou muset platit odměnu uvolněným funkcionářům, kteří kumulují posty ve veřejné sféře.


