---
date:         2018-04-12
category:     blog
tags:         konopí
layout:       post
title:        "Komentář: Ani pět let od legalizace léčebného konopí nezajistil rezort zdravotnictví jeho dostupnost, říká Pirát Tomáš Vymazal"
image:        /assets/img/articles/2018/vymazal-tomas.jpg
author:       Jakub Dušánek
---


Praha, 12. dubna 2018 – Protože ani pět let po legalizaci léčebného konopí není Ministerstvo zdravotnictví ČR schopné zajistit dostupnost konopí pro pacienty za přijatelnou cenu, zaslal jsem dnes písemnou intepelaci na ministra zdravotnictví Adama Vojtěcha. Při průměrné spotřebě 60 gramů za měsíc a aktuální ceně 200 až 300 Kč za gram není naprostá většina nemocných schopná takto vysoké náklady, odpovídající prohibiční ceně, hradit. Přestože má Česká republika předpoklady pokrýt tuzemskou i zahraniční poptávku po léčebném konopí a učinit z léčebného konopí významný prvek českého farmaceutického, kosmetického a potravinářského průmyslu, svůj potenciál není schopná využít. Extrémně nízká poptávka plynoucí z nepřijatelně vysokých cen způsobuje nízký objem výroby. Při fixních nákladech na výrobu se tím uzavírá bludný kruh vysokých cen a nízkého obratu. Mezi lékaři je velký zájem o školení k předepisování konopí, ale možnost konopí předepisovat využívají jen velmi vzácně s ohledem na vysoké ceny a nízké zásoby. Mnoho pacientů proto vstupuje na černý trh. Pan ministr Vojtěch Adam se při svém uvedení do funkce vyjádřil, že se o dostupnost léčebného konopí postará, ale stále se nic nezměnilo. Zajímalo by mě proto, zda má pan ministr své úředníky a další podřízené instituce pod kontrolou. Pakliže ano, kdy můžeme očekávat dostupné léčebné konopí pro všechny indikované pacienty v ČR? Je ministerstvo vůbec schopné tyto požadavky zajistit?

Odkazy:
* [Písemná interpelace ministra zdravotnictví](https://pirati.cz/assets/pdf/interpelace_ministra_zdravotnictvi_dostupnost_lecebneho_konopi.pdf)