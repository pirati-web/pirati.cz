---
date:         2018-04-13
category:     blog
tags:         sněmovna
layout:       post
title:        "Občanská sněmovna nespí. Piráti vybírají dodavatele"
image:        /assets/img/articles/2018/obcanska-snemovna.png
author:       Karolína Sadílková
---

Praha, 13. dubna 2018 - Piráti pokračují v plánovaném projektu “Občanská sněmovna”, který veřejnosti přiblíží a otevře legislativní proces. Ve veřejném výběrovém řízení budou nyní hledat partnera pro technickou realizaci projektu, na který uvolnil poslanecký klub Pirátů 300 tisíc korun. Zájemci se mohou přihlásit do 26. dubna 2018.

> „Hlavní kritéria, která budeme klást na kandidáty o tuto spolupráci, jsou zejména nabídnutá cena, předchozí reference, splnění námi zadaných požadavků a rychlost dodání. Občanskou sněmovnu chceme spustit do konce letních prázdnin,” uvádí předseda České pirátské strany Ivan Bartoš.

Zájemci se mohou přihlásit na [Pirátském fóru](https://forum.pirati.cz/viewtopic.php?f=572&t=40866), kde je k dispozici i náhled smlouvy. Finální nabídka bude zveřejněna do 4. května 2018.

Občanská sněmovna vysvětlí, které kroky se v jaké fází tvorby legislativy mohou a nemohou dělat a proč, které fáze tvorby legislativy jsou zásadní, které formální a mnoho dalšího. Portál zajistí přístup k připomínkovému řízení a celou legislativu tak zprůhlední a ztransparentní. Vznikne tak široká mezioborová platforma, kde se bude otevřeně diskutovat a připomínkovat vybraná legislativa a její sporné otázky. Zapojit by se měli zástupci odborné veřejnosti, akademického i komerčního sektoru, oborových sdružení, nevládních organizací a opozičních či neparlamentních stran. Cílem je získat a hlavně zpřístupnit další odborný vhled na specifické problémy, u kterých v současnosti za odborníky vystupují zejména najatí lobbisté.

> „První fáze analýzy, příprava zadávací dokumentace včetně optimalizace procesů i diskuse s legislativci a odborníky na e-Government probíhala dva měsíce. Chtěl bych tímto poděkovat všem, kdo se v této fázi do společného projektu zapojili,” dodává Bartoš.

