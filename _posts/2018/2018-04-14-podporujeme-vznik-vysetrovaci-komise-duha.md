---
date:         2018-04-14
category:     blog
tags:         zahraničí
layout:       post
title:        "Piráti: Podporujeme vznik mezinárodní vyšetřovací komise, která by objasnila události ve městě Dúmá"
image:        /assets/img/articles/2018/syria.jpg
author:       Karolína Sadílková
---

Praha, 14. dubna 2018 – Piráti žádají všechny zúčastněné strany nočního útoku v Sýrii o maximální zdrženlivost, deeskalaci konfliktu a obnovení mírových jednání. Noční útok Spojených států, Velké Británie a Francie na cíle v Sýrii byl motivován snahou potrestat syrský režim za použití chemických zbraní ve městě Dúmá. Rusko pohrozilo odvetnými kroky. Pirátská strana odsuzuje používání chemických zbraní. Plně podporujeme vznik a činnost mezinárodní vyšetřovací komise, která by objasnila události ve městě Dúmá a jejich původce.

V tomto okamžiku nicméně není známo, že by Organizace pro zákaz chemických zbraní potvrdila, že se skutečně jednalo o chemický útok. Akce, které mají směřovat k jeho potrestání, jsou v tuto chvíli předčasné. Předseda Pirátů Ivan Bartoš k tomu říká: 

> „Zásah nepovažuji za něco, co by vedlo k vyřešení situace či donutilo kohokoliv k dodržování lidských práv a plnění mezinárodních dohod. Lidem v Sýrii se neuleví vojenským zásahem, ale politickým řešením.“

Útoku předcházelo neúspěšné jednání Rady bezpečnosti OSN. Ruský postoj v Radě považujeme za pokrytecký, neboť znemožňuje mezinárodním vyšetřovatelům určit viníka. 

> „Celá situace skutečně působí, jako by Rusko chránilo Asadův režim před důsledky porušení mezinárodního práva. S tím nesouhlasíme – je třeba vyvíjet maximální politický tlak, abychom našli, dopadli, usvědčili a potrestali viníky chemických útoků,“ říká poslanec Mikuláš Peksa, garant programového bodu v oblasti mezinárodních vztahů.

Akce vlád západních zemí nebyly konzultovány s jejich parlamenty, ani s Evropským parlamentem. Stejně tak nebyla s parlamentem konzultována ani prohlášení českého ministerstva zahraničí. Parlamentu také nebyly předloženy žádné dodatečné informace, na základě kterých by bylo možno jednoznačně vysvětlit, co se v Dúmá stalo. Mikuláš Peksa k tomu dodává: 

> „Je to systémový problém, protože to znemožňuje demokratickou parlamentní kontrolu zahraniční politiky. Obzvláště bolestivé je to v českém případě, protože česká vláda ani nemá důvěru parlamentu.“
