---
date:         2018-04-17
category:     blog
tags:         sněmovna
layout:       post
title:        "Předseda Pirátů Bartoš komentoval rezignaci Murína. Richterová: Sick days jsou cestou ke snížení nákladů ve zdravotnictví"
image:        /assets/img/articles/2018/tk-bartos-polansky-richterova.JPG
author:       Jakub Dušánek
---

  
Praha, 17. dubna 2018 – Rezignace Michala Murína, nominace Mikuláše Ferjenčíka do čela sněmovní komise pro kontrolu GIBS, zákon o státní službě, zrušení karenční doby a pirátská nominace Miloslavy Pošvářové do dozorčí rady SFDI - to byla témata dnešní tiskové konference Pirátů, ke kterým vystoupil předseda Pirátů Ivan Bartoš, 1. místopředsedkyně Pirátů Olga Richterová a poslanec Ondřej Polanský.
 
> Předseda strany Ivan Bartoš reagoval na aktuální událost, kterou je rezignace Michala Murína na post ředitele GIBS: „Kauzou jsem se zabýval od samého počátku, kdy premiér v demisi Babiš začal vyvíjet tlak na ředitele GIBSu a následně jsem premiéra interpeloval, ale odpovědi jsme se nedočkali. Dnes byla završena byrokratická a mediální šikana a pan Murín rezignoval. Dále se budeme situaci věnovat, protože nefunguje sněmovní komise pro kontrolu GIBS, samotná inspekce je bez ředitele a do toho probíhá vyšetřování v kauze Čapí hnízdo. To jsou alarmující informace, které nedávají žádnou jistotu proti politickému ovlivňování. V tomto týdnu by se mělo rozhodnout o vedení sněmovní komise pro kontrolu GIBS. Máme nominanta Mikuláše Ferjenčíka, který se o pozici již ucházel. Je ale zarážející, že svého kandidáta má i hnutí ANO. Z předchozích dohod vyplývá, že předsedy silových komisí obsazuje opozice. Mluvil jsem o tom s panem předsedou Sněmovny Radkem Vondráčkem a doufám, že ANO svého kandidáta stáhne a bude hlasovat pro Mikuláše Ferjenčíka,“ uvedl v úvodu tiskové konference Ivan Bartoš a pokračoval stanoviskem k zákonu o státní službě: „Nemyslíme si, že priorita v současné Sněmovně je schvalovat zákon, který umožní ovlivňovat chod státní služby. Ten povede k dalšímu tlaku na úředníky a k další politizaci státní správy. To vnímáme nejen v kontextu současného dění za absolutně nepřijatelné.“
 
> Olga Richterová, místopředsedkyně sněmovního Výboru pro zdravotnictví, následně představila pohled Pirátů na úpravu karenční doby: „Návrh na zrušení karenční doby bychom rádi podpořili, protože současný systém je nespravedlivý. Považujeme za klíčové, aby diskuze o karenční době byla spojená s diskuzí o eNeschopence a jejím zavedení 1. ledna 2019, jak bylo původně plánováno, a také o tom, zda podpořit a zavést tzv. sick days hrazené státem. Protože to považujeme za cestu ke snížení nákladů na zdravotní péči a menší hrozbu pro zdravé zaměstnance.“
 
> Ondřej Polanský poté informoval o nominantce do Dozorčí rady SFDI Miloslavě Pošvářové, pro kterou Piráti vyjednávají podporu mezi dalšími poslaneckými kluby: „Námi navržená kandidátka má více než 30 let zkušeností v oblasti dopravních staveb. Za své zásadové postoje při kontrole staveb dopravní infrastruktury získala několik ocenění. Ve své funkci by se chtěla věnovat především důslednému odhalování pochybení u dopravních staveb a efektivizaci výstavby.“