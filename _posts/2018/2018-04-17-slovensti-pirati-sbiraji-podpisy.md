---
date:         2018-04-17
category:     blog
tags:         zahraničí
layout:       post
title:        "Slovenští Piráti začali sbírat podpisy pro registraci strany"
image:        /assets/img/articles/2018/sps-vlajka.jpg
author:       Jakub Dušánek
---


Bratislava, 17. dubna 2018 – Slovenská pirátská strana (SPS) dneškem splnila veškeré povinné kroky k tomu, aby mohla začít sbírat podpisy za účelem registrace politické strany. Čeští Piráti se již připravují na pomoc slovenským Pirátům s tímto nelehkým úkolem. Mimo jiné budou pomáhat i při koordinaci sběru podpisů.

> Na Slovensku je totiž k registraci politického subjektu potřeba 10 000 podpisů, a to do 180 dní od registrace značky. Po tu dobu je chráněná a nemůže si ji nárokovat nikdo jiný. Slovenští Piráti podali přihlášku 12. dubna a Ministerstvo vnitra SR dnes na svých stránkách zveřejnilo tzv. oznámení přípravného výboru politické strany, kterým registraci značky stvrzuje. „Rádi bychom nasbírali potřebný počet podpisů do konce léta, aby se SPS mohla od podzimu aktivně zapojovat – zatím jako neparlamentní strana – do politického dění na Slovensku,” představuje plány Tomáš Vojtek, člen přípravného výboru.

> Piráti jsou na Slovensku aktivní od roku 2011, a to ve formě občanského sdružení Slovenská pirátská strana - SPS. Po událostech posledních měsíců na Slovensku i ve světě se členové sdružení rozhodli pro aktivní vstup do politického života. Motivátorem nicméně byl i úspěch českých Pirátů v loňských parlamentních volbách a možnost využít jejich zkušeností. „Se slovenskými Piráty jsme v kontaktu od jejich založení, ale v posledních měsících se na obou stranách zintenzivnila spolupráce. Předáváme naše know-how a účastníme se schůzek – a nyní uděláme především všechno pro to, aby se vybraly včas potřebné podpisy,”  říká vedoucí zahraničního odboru Pirátů Markéta Gregorová, která pomoc koordinuje.

Stejně jako čeští Piráti je i SPS členem Pirate Parties International (PPI), tzv. Pirátské internacionály, mezinárodní nevládní organizace, zastřešující veškerá pirátská hnutí a strany ve světě. Slovenští Piráti jsou tak součástí globálního hnutí, jehož myšlenka je postavená na svobodě informací, otevřenosti a boji proti korupci. Intenzivně však pracují i na vlastních programových tezích, poplatných situaci na Slovensku, se zaměřením na e-government, zastavení klientelismu a korupce a na přímou demokracii. „Kromě programu a celostátní i regionální stranické struktury chceme začít stavět také kandidátní listinu do eurovoleb,” dodává Tomáš Vojtek k jejich ambicím. Čeští Piráti věří, že se v květnu příštího roku se slovenskými kolegy na půdě Evropského parlamentu budou potkávat.

