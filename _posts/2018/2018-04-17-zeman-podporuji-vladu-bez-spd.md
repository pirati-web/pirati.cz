---
date:         2018-04-17
category:     blog
tags:         prezident
layout:       post
title:        "Piráti: Prezident nám sdělil, že podporuje vládu bez účasti SPD"
image:        /assets/img/articles/2018/hrad-bartos-michalek.jpg
author:       Karolína Sadílková
---

 
Praha, 17. dubna 2018 – Prezident Miloš Zeman na dnešním setkání s předsedou Pirátů Ivanem Bartošem a místopředsedou strany Jakubem Michálkem uvedl, že upřednostní vládní spolupráci Andreje Babiše s ČSSD, namísto původně avizované varianty s SPD Tomia Okamury. Piráti tuto variantu kvitují. 
„Varianta koalice s ČSSD je pro nás přijatelnější, nežli účast extremistických stran na vládě,” uvedl předseda strany Ivan Bartoš a dodal: „Chtěli jsme se prezidenta na situaci okolo koaličního vyjednávání zeptat osobně a nevycházet pouze z PR interpretace inženýra Babiše či médií. Prezident nás dále informoval, že nepověří vyjednáváním o vládě jiného představitele ANO, nežli Andreje Babiše, a že tato iniciativa by musela vycházet přímo z žádosti inženýra Babiše. Termín, do kterého má premiér v demisi vládu sestavit, tedy konec června, se dle vyjádření prezidenta rovněž nejeví jako zcela definitivní. Možnost nestranického premiéra, který by vzešel z konsensu sněmovních stran, v případě kdy by se předsedovi ANO opět nepodařilo získat důvěru, označil vzhledem ke složení Sněmovny, za nerealistickou.”
 
> „Za Piráty samozřejmě stále platí podmínky z jejich povolební strategie, kde jsme našim voličům slíbili, že v žádném případě nepodpoříme vládu s účastí subjektů ohrožujících základy liberální demokracie nebo s historickým dědictvím likvidace demokracie v této zemi, tj. zejména s účastí KSČM, SPD  nebo s převahou ANO,” ujistil Bartoš.
 
> Piráti dále s prezidentem konzultovali předložený návrh zákona, jehož cílem je omezení kumulace odměn politiků, kteří vykonávají více funkcí, a který by se měl vztahovat i na úřad prezidenta. „Prezident v této souvislosti primárně hovořil o nutnosti snížit počet vedoucích postů ve sněmovních výborech a komisích, což je i v souladu s pirátským postojem. Vztažení návrhu proti kumulací odměn i na úřad prezidenta Miloš Zeman neodmítl,” uvedl místopředseda strany Jakub Michálek. Na 3. května pak byla potvrzena schůzka pirátského šéfa vyšetřovací komise ke kauze OKD Lukáše Černohorského s prezidentem, o kterou Hrad Piráti  požádali.
