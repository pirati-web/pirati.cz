---
date:         2018-04-18
category:     blog
tags:         volby
layout:       post
title:        "Senátorskými kandidáty Pirátů na Plzeňsku budou Viktor Krutina a Jan Ruml"
image:        /assets/img/articles/2018/plzen-senatori.jpg
author:       Karolína Sadílková
---

Praha, 17. dubna 2018 – Pirátským kandidátem na pozici senátora na Rokycansku byl včera večer zvolen Jan Ruml, registrovaný příznivec Pirátské strany. V souběžném hlasování byl za obvod Domažlice nominován projektant Viktor Krutina, člen Pirátské strany. Oba dva kandidáti získali nadpoloviční většinu všech hlasů už v prvním kole volby. O obou kandidátech do senátních voleb rozhodli členové plzeňského krajského fóra. Kandidáti už dříve prošli úspěšně tzv. grilováním, v němž byli mimo jiné tázáni na soulad jejich přesvědčení s programem Pirátů.

> „Jan Ruml je liberální politik, a tak logicky při svém návratu do politiky požádal o podporu nejliberálnější stranu naší politické scény. Jan Ruml reprezentuje hodnoty svobody a volnosti myšlení,“ uvedl Lukáš Bartoň, poslanec a předseda Pirátů v Plzeňském kraji. Ruml Pirátům prezentoval své odhodlání bojovat za demokratické principy a občanskou společnost jak na krajské schůzi, tak na internetovém fóru Pirátů: 

> „Po parlamentních volbách v loňském roce a po prezidentských volbách se domnívám, že demokratická část společnosti, která se nyní dostala do role menšinové opozice, se musí stmelit a sjednotit,“ uvedl Ruml.

Kandidátem Pirátů na senátora v domažlickém obvodu bude projektant Viktor Krutina. V Domažlicích pracoval postupně jako projektový manažer, referent stavebního úřadu a aktuálně má vlastní projekční kancelář. 

> „Jako projektant se dostávám do styku s lidmi po celém okrese a pomáhám jim projít procesem schvalování staveb, kde je asi nejlépe vidět přebujelá byrokracie, se kterou chci jako senátor bojovat. Chci, aby senátor plnil funkci okresního ombudsmana,“ uvedl čerstvě zvolený kandidát, který letos splnil podmínku věku nad 40 let. 

> „Viktor Krutina je dlouholetý člen Pirátů a v rámci své politické činnosti se zabývá územním plánováním, dopravou a technickým fungováním města Domažlice,“ uvedl Lukáš Bartoň.

V Pirátské straně o kandidátech nerozhodují stranické sekretariáty, ale všichni členové příslušného krajského fóra, ve kterém leží volební obvod. Krajské fórum kandidáty volí a pak je zde ještě Republikový výbor, který má v případě nesouhlasu právo veta.
