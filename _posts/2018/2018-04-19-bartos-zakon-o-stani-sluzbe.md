---
date:         2018-04-19
category:     blog
tags:         sněmovna
layout:       post
title:        "Ivan Bartoš: Zákon o státní službě má ukrojit další kus z nezávislosti státních úřadů"
image:        /assets/img/articles/2018/ivan-uprostred.jpg
author:       Jakub Dušánek
---

 
Praha, 19. dubna 2018 – Sněmovna dnes zahájila jednání o problematické vládní novele zákona o státní službě. Piráti už dříve před tímto návrhem a jeho načasováním varovali. Podle Pirátů jde návrh zákona proti nezávislosti státní správy – hrozí politizace úřadů pod taktovkou ANO a koncentrace moci v rukou menšinové vlády bez důvěry, která po personálních čistkách pokračuje v upevňování svého postavení na ministerstvech i v dalších důležitých státních institucích. Poslanecký klub Pirátů proto podal návrh na zamítnutí zákona již v prvním čtení.
 
> „Přijetí zákona o státní službě, k němuž se mimochodem mohli zástupci dotčených institucí vyjádřit až po schválení vládou, což samo o sobě je velmi nestandardní, může vyústit v politizaci úřadů a jejich destabilizaci. Návrh vlády v demisi zavádí novou škálu hodnocení úředníků, podle níž bude mnohem jednodušší úředníky propustit. Zákon rovněž zkracuje intervaly pro hodnocení z 90 na 40 dnů a zmírňuje kritéria pro uchazeče ve výběrových řízeních, když značným způsobem snižuje význam předchozí praxe uchazečů, včetně těch v řídících funkcích, jako jsou vedoucí oddělení,“ připomenul předseda Pirátů Ivan Bartoš obsah novely.

> „Stát skutečně není firma a nelze ho tak řídit. Státní zaměstnanci se přímo nezodpovídají premiérovi. Proto se poslanecký klub Pirátů dohodl na tom, že podá návrh na zamítnutí vládní novely v prvním čtení, a to kvůli uvedeným problematickým bodům. Piráti nejsou á priori proti novele zákona o státní službě, ale musí vzniknout na základě konsenzu parlamentních stran. To aktuální návrh nesplňuje,“ uzavřel Bartoš.

