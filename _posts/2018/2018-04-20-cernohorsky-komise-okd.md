---
date:         2018-04-20
category:     blog
tags:         kauzy
layout:       post
title:        "Kdo může za pád OKD? Komise vedená Pirátem Černohorským prošetřuje poslední dějství kauzy"
image:        /assets/img/articles/2018/cernohorsky-lukas.jpg
author:       Jakub Dušánek
---

 
Praha, 20. dubna 2018 – 6 miliard Kč si vyplatili akcionáři OKD v čele s Bakalou v roce 2012 na dividendách. Už o dva roky později představenstvo muselo vědět, že těžařský kolos směřuje ke krachu. To potvrdil na včerejším zasedání vyšetřovací komise k OKD insolvenční správce Lee Louda. Komise vyslechla také Romana Macháčka ze sdružení BYTYOKD.cz, který hájí zájmy nájemníků čekajících na slíbený prodej bytového fondu. Macháček upozornil na střet zájmů tehdejšího vysoce postaveného zaměstnance BIS Jana Procházky. Právě ten měl v BIS na starost ochranu ekonomických zájmů státu a měl ohlídat prodej klíčových státních podniků. Procházka měl vazby na Karbon Invest a po privatizaci se stal jeho bezpečnostním ředitelem. Podle Macháčka existuje důvodné podezření, že Evropská komise při prošetřování nedovolené podpory nedostala od státu pravdivé informace a řízení by se mělo obnovit.
 
> „V příštím týdnu se ve věci OKD sejdu s ředitelem BIS, to bude velmi důležitá schůzka. Na začátku května mě a poslance Josefa Hájka (ANO) přijme prezident Zeman, který je ostrým kritikem Zdeňka Bakaly a mohl by mi jako vrcholný politik privatizační éry pomoci objasnit některé souvislosti a detaily,“ vysvětluje další kroky šéf komise Lukáš Černohorský.
 
Řešit bude v nejbližších dnech ještě prodej minoritního podílu státu v Karbon Investu v roce 2004. Vyšetřovací komise na minulém setkání zadala právničce Haně Marvanové, aby do konce července zpracovala analýzu. Ta by měla objasnit, zda prodej minoritního podílu státu společnosti Karbon Invest neprovázelo nezákonné jednání. Stát totiž nevěděl, že v pozadí už tehdy stál Bakala. Na schůzi požádal o vystoupení též zástupce společnosti Arca Capital slovenský miliardář Pavol Krúpa, který jakožto menšinový akcionář NWR nabídl vyšetřovací komisi veškeré materiály, které má k dispozici.

> Spousta otazníků zatím stojí také okolo posledního dějství kauzy, krachu těžařského kolosu. Zda existuje šance, že bude Zdeněk Bakala vracet miliardové dividendy, jasné není, komise se ale i touto části kauzy důkladně zabývá. „Představenstvo OKD zřejmě nařídilo provést účetní operace, kterými navýšilo hodnotu majetku společnosti, aby si akcionáři mohli vyplatit miliardové dividendy. To je možné napadnout. Především ale musíme tyto operace zmapovat a posoudit z hlediska legislativy, zda bychom neměli provést změny v zákonech, které podobným účetním machinacím zamezí,“ doplňuje šéf komise Pirát Černohorský.  

