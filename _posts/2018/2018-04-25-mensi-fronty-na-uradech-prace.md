---
date:         2018-04-25
category:     blog
tags:         piráti
layout:       post
title:        "Výbor pro sociální politiku bude jednat o úřadech práce"
image:        /assets/img/articles/2018/richterova-olga-mic.jpg
author:       Jakub Dušánek
---

 
Praha, 25. dubna 2018 – Ve čtvrtek 26. dubna se sejde sněmovní Výbor pro sociální politiku a probere situaci na úřadech práce. Na některých pobočkách jsou totiž zpožděné výplaty dávek, včetně rodičovské, a to i o tři měsíce. Příjemci se potýkají s nepředstavitelnými existenčními obtížemi. Poslankyně Pirátů Olga Richterová, místopředsedkyně zmíněného výboru, už v únoru iniciovala zmapování situace na úřadech práce, včetně prověření způsobu a termínů vyplácení dávek a příspěvků, revizi personálního zajištění fungování úřadů práce a také přijetí nápravných opatření. „Spouštěčem přetížení byly změny zavedené k letošnímu lednu v zákoně o státní sociální podpoře. Legislativu je třeba nejen přidávat, ale také vyhodnocovat a v případě nefunkčnosti i ubírat,“ dodává Richterová.
 
> Piráti s Generálním ředitelstvím Úřadu práce ČR aktivně komunikují, i ve spolupráci se svou sdílenou senátorkou Renatou Chmelovou. „Oceňujeme pozitivní změny, které od února nastaly, zejména ve snaze o informování klientů a lepší organizaci práce na jednotlivých pobočkách. Například na Praze 10 začali fungovat organizační pracovníci, kteří pomáhají klientům s vyplněním formulářů ještě před podáním u přepážky. Stále však přetrvávají problémy s včasným vyplácením,“ říká poslankyně Richterová.
 
> Vstřícnější prostředí a vyšší dostupnost informací pro klienty úřadů jsou hlavními cíli Pirátů. „Zároveň je nezbytné, aby i zaměstnanci úřadů, od nichž se zvýšení kvality servisu požaduje, mohli pracovat nejenom v důstojném prostředí, ale i s adekvátní podporou včetně patřičného finančního ohodnocení,“ zdůrazňuje Richterová.
 
> Kromě zmíněných aktivit se Piráti zaměřují na vyhodnocení dopadů nově přijaté legislativy. Například na finanční dopad kvartálního vykazování služeb: „Soudě dle minutové náročnosti jednotlivých úkonů se zdá, že se jen zvýšila doba, kterou lidé stráví u přepážek, a kterou pracovnicím trvá zadat dokumenty do systému. Samotná výše výplat příspěvku na bydlení a přídavků na děti se patrně nijak zásadně nezměnila,“ uzavírá Richterová.


[Pozvánka na veřejné jednání Výboru pro sociální politiku](http://www.psp.cz/sqw/text/text2.sqw?idd=144812)

