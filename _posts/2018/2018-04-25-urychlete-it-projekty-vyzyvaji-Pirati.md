---
date:         2018-04-25
category:     blog
tags:         digitalizace
layout:       post
title:        "Urychlete právní IT projekty, vyzývají vládu Piráti"
image:        /assets/img/articles/2018/michalek-mic.jpg
author:       Jakub Dušánek
---

  
Praha, 25. dubna 2018 – Nejméně roční zpoždění budou mít vládní projekty elektronického vedení soudního spisu a eSbírky. Podle předsedy poslaneckého klubu Pirátů Jakuba Michálka přitom může automatizace ročně uspořit práci 75 lidí na plný úvazek. Piráti digitalizaci justice maximálně podporují, ale upozorňují na nezvládnuté termíny a obávají se dalších zpoždění po rezignaci ministra spravedlnosti Roberta Pelikána. K projektu digitalizace se nyní konají předběžné tržní konzultace.
 
> „Projekt elektronizace začíná u insolvenčních spisů. Veřejná zakázka za 220 milionů korun by měla být aktuálně vypsána až v termínu 30. června 2018, jenže původně mělo být výběrové řízení hotové v září 2017. Česká republika potřebuje tento projekt jako sůl, a proto hlídáme termíny. Během projednání ve Sněmovně vyšlo najevo, že Ministerstvo spravedlnosti přestalo plánovat a monitorovat stav projektu, takže plnění strategie schválené vládou se vlastně vůbec nesleduje. Ministerstvo jde správným směrem, ale jde velmi pomalu, protože ani nemá projektové manažery,“ říká Michálek, který je předsedou podvýboru Sněmovny pro digitalizaci justice a eSbírku.
 
> Piráti spatřují problém projektu v tom, že je stavěn na míru databázím Oracle. „Oracle nemusí být nejvýhodnějším řešením, i když si na ně ministerstvo již zakoupilo licence. Automatizace by podle odhadů ministerstva uspořila cca 150 000 hodin práce, čemuž odpovídá práce 75 lidí na plný úvazek. Ministerstvo se léta potýká s problémem závislosti na dodavateli, který u dosavadních řešení požaduje přemrštěné částky, a to i desetinásobně,“ říká Jakub Michálek, který velitelský štáb justiční informatiky navštívil.
 
eSbírka a eLegislativa jsou projekty Ministerstva vnitra, které by lidem měly usnadnit přístup k textům právních předpisů a zautomatizovat jejich tvorbu. Náklad na jejich zprovoznění se odhaduje na 625 milionů korun, z toho 80 % uhradí Evropská unie. V Česku již 2 roky platí zákon, podle kterého má od 1. ledna 2020 probíhat celá tvorba zákonů elektronicky, zatímco dnes musí poslanci paralelně posílat návrh papírově. Tento termín však Ministerstvo vnitra patrně nestihne, protože systém pro tvorbu legislativy a zveřejňování zákonů nemá připravený.
 
> „Pirátská strana považuje za nesmyslné, aby stát utratil 625 milionů korun, když může koupit software za desetinu ceny od provozovatelů právních informačních systémů anebo použít nástroje, které má třeba Evropský parlament. Nákup existujících řešení, jako jsou zákonyprolidi.cz, by byl daleko levnější a rychlejší. Také snaha rekonstruovat Sbírku zákonů podle papírových textů hodně vypovídá o úrovni digitalizace v ČR,“ říká k tomu předseda Pirátských poslanců a právník Jakub Michálek.

Odkazy:
* [Informace o systémech v oblasti justice](http://www.psp.cz/sqw/hp.sqw?k=4026&kk=3&cu=1)

