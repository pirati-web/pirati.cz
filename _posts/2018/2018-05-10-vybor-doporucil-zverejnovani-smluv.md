---
date:         2018-05-10
category:     blog
tags:         registr-smluv
layout:       post
title:        "Klíčový výbor doporučil zveřejňování smluv ČEZu, Českých drah a dalších státních firem"
image:        /assets/img/articles/2018/profant-bartos-michalek.jpg
author:       Jakub Dušánek
---

 
Praha, 10. května 2018 – Návrh Pirátů na zveřejňování informací a smluv podniků ovládaných státem dnes prošel Výborem pro veřejnou správu a regionální rozvoj, kterému předsedá šéf Pirátů Bartoš. Stávající legislativa obsahovala nekoncepční výjimku pro firmy ovládané státem a obcemi, které vydaly akcie nebo dluhopisy obchodované na burze. Jednání tohoto výboru pro veřejnou správu bylo klíčové, neboť byl sněmovnou určen jako garanční.
 
> Předkladatel návrhu Jakub Michálek komentuje dnešní jednání: „Na minulém jednání výboru pro veřejnou správu jsem uvedl celou řadu kauz spojených s ČEZem a objevují se nové. Chceme dát občanům možnost kontrolovat hospodaření těchto firem a omezit plýtvání, korupci a trafiky. Ostatně i sama vláda uvádí ve svém vládním prohlášení záměr prosadit novelu zákona o registru smluv. Námitky jiných stran se týkají především oblasti konkurenceschopnosti a bezpečnosti. Tyto aspekty už upravují příslušné zákony anebo jsme navrhli potřebná doplnění.“
 
> „Zákon o registru smluv a zrušení výjimek je jednou z 20 prezentovaných pirátských priorit. Nyní máme příležitost vykostěnou legislativu napravit. Za dnešní posun patří díky nejen Pirátům, našim legislativcům a odborníkům, ale i poslancům stran, kteří návrh podpořili. Je to zatím malé vítězství a ještě dlouhá cesta před námi,“ uvedl Ivan Bartoš.
 
Návrh je nyní zaparkován na Ústavně právním výboru a Výboru pro bezpečnost, které jeho projednávání přerušily na neurčito. „Přerušení jednání může být záminkou, aby návrh nebylo možné zařadit na program Sněmovny,“ popisuje další cestu pirátského návrhu Jakub Michálek. Zveřejňování smluv ČEZu naráží na nejsilnější odpor zejména mezi lidovci a KSČM.