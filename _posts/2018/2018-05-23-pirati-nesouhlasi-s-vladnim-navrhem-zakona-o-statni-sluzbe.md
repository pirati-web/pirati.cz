---
date:         2018-05-23
category:     blog
tags:         němovna
layout:       post
title:        "Sněmovna posunula dál novelu zákona o státní službě. Piráti nesouhlasí"
image:        /assets/img/articles/2018/jakub-ivan-lavice.jpg
author:       Karolína Sadílková
---

Praha, 23. května 2018 – Poslanecká sněmovna dnes hlasy známé hlasovací koalice ANO+KSČM+SPD posunula do druhého čtení vládní novelu zákona o státní službě. Piráti ve prospěch novely nehlasovali. Předseda strany Ivan Bartoš navrhl zamítnutí materiálu v prvním čtení. Legislativu považují za kontroverzní svým načasováním i obsahem. Straně chyběla také širší diskuze o tak zásadní změně a obává se upevňování moci vlády v demisi. Pirátskou kritiku obsahu novely potvrdila také Evropská komise.

> „Už na minulé schůzi jsme upozornili, že načasování změny zákona není ideální. Tedy v momentě, kdy je státní správa intenzivně podrobena vládním čistkám a odchází lidé z manažerských pozic. V takové době se nám nelíbí, když vláda sahá na služební zákon, který ještě zjednodušuje proces propouštění. Takový krok skutečně vidím jako upevňování vlivu hnutí ANO ve státní správě. Navíc problematické body, jako je například snížení požadavků pro přijímání vedoucích pracovníků a rychlejší postup při odvolávání úředníků, kritizuje i Evropská komise,“ uvádí předseda strany Ivan Bartoš a dodává: „Vzhledem k razanci s jakou Andrej Babiš postupuje proti lidem, kteří se mu nelíbí, nehodí, nebo které chce prostě “vyměnit”, jsem původní záměr vrátit novelu vládě k přepracování změnil za návrh na zamítnutí v 1. čtení. Znovu, jinak a ideálně až s důvěrou. Rádi své konstruktivní připomínky dodáme.“
