---
date:         2018-06-01
category:     blog
tags:         zahraničí bezpečnost vnitro sněmovna
layout:       post
title:        "Piráti podpoří mandát pro zahraniční mise"
image:        /assets/img/articles/2018/vlajka.jpg
author:       Karolína Sadílková
---


Praha, 1. června 2018 - Drtivá většina pirátských poslanců dnes při jednání Sněmovny podpoří mandát pro zahraniční mise v letech 2018 až 2020. Postavení Česka na mezinárodní scéně se nesmí stát obětí domácích politických her. Případné neschválení mandátu pro zahraniční mise by byla mezinárodní blamáž. Neschválení vyslání vojáků by ČR v očích našich spojenců výrazně poškodilo. Všechny navrhované zahraniční mise jsou mírového charakteru a nejsou bojové. Přítomnost ČR v Afghánistánu a Iráku napomáhá stabilizovat místní legitimní vlády. Naše působení v Pobaltí je klíčovým příspěvkem k bezpečnosti Evropy. Mise v Mali je ukázkovým příkladem řešení problému migrační krize.

> „Za naprosto klíčové považujeme především pokračování působení našich vojáků v Pobaltí. Česko je součástí Evropy a její problémy jsou i našimi. Naše skutečné hranice už dávno neleží na Rozvadově nebo v Bohumíně. Není rozdíl mezi Libercem a Tartu či britským Salisbury a Mladou Boleslaví. Musíme definitivně odmítnout iluzi neutrality a přijmout evropské směřování. Piráti plně podporují mezinárodní mise pod mandátem OSN. Mise mimo EU by měly mít humanitární či rekonstrukční charakter a musí být v plné součinnosti místních vlád. Cílem je taková aktivita, která místním vládám pomůže získat plnou kontrolu nad vlastním územím a dosažení situace, kdy v budoucnu nebudou expediční síly ČR v dané zemi již potřeba. Proto dlouhodobě podporujeme i navýšení prostředků na humanitární a rozvojovou pomoc,“ říká pirátský poslanec a místopředseda Výboru pro obranu Jan Lipavský.
