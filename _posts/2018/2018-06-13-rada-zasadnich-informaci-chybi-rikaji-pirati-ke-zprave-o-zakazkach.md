---
date:         2018-06-13
category:     blog
tags:         korupce
layout:       post
title:        "Výroční zpráva o stavu veřejných zakázek neobsahuje řadu zásadních informací"
image:        assets/img/articles/2018/ivan-kravata.jpg
author:       Mediální odbor
---

Praha, 13. června 2018 – Vláda dnes projednávala Výroční zprávu o stavu veřejných zakázek v ČR za rok 2017, ve které se mimo jiné uvádí, že dodavatelé ztrácejí zájem ucházet se o veřejné zakázky. Zájem ovšem neklesá. Chybí důvěra ve férovou soutěž, která je mnohdy narušena například kartelovými dohodami. Všeobecný a málo konkrétní materiál se podle Pirátů nevyjadřuje k řadě velmi důležitých skutečností v oblasti zadávání veřejných zakázek jako je snížení byrokracie či k neblahému dopadu zpoplatnění podnětů občanů na ÚOHS.
 
> Předseda Pirátů Ivan Bartoš poukázal na to, že toto klíčové téma vláda neřeší dostatečně: „Korupce nespočívá jen v nošení krabic s penězi nebo vínem, zvaní na dovolené do Toskánska či na latifundie do Francie. Systémová korupce je skryta převážně v přerozdělování financí z rozpočtu, v soutěžení a finální realizaci vysoutěžených zakázek a kontroly jejich realizace. To se týká jak největších IT zakázek pro stát či agendu obcí, tak případů budování dálnic nebo objednávek služeb. Velmi s tím souvisí i obsazování funkcí ve státních podnicích či správě, neboť jednotlivé resorty zakázky soutěží a ne vždy existují garance nestrannosti a kompetence. Realizace zakázek by měla být vždy transparentní, efektivní, úsporná a odpovědná vůči potřebám nás občanů. Bohužel, řada kauz ukazuje, že vyvádění peněz spřáteleným firmám a korporacím za nevýhodných podmínek stále probíhá, o čemž svědčí i řada zrušených tendrů a vysoká míra zjištěných porušení zákona.“

Hlavním problémem výroční zprávy je podle Pirátů její stručnost. Chybí údaje o dokládání vlastníků v rámci soutěží a zpráva neobsahuje ani výsledky kontrol veřejných soutěží uskutečněných na základě podnětů občanů. Stejně tak chybí popis činnosti státního zastupitelství a policie při prokazování kartelových dohod. Paradoxní skutečností je, že Národní elektronický nástroj pro zadávání veřejných zakázek, který měl zavést jednotný informační systém k zadávání zakázek, se sám stal předmětem policejního vyšetřování. Ani k tomuto zásadnímu problému se výroční zpráva nevyjadřuje.


**Stručné poznámky Pirátské strany k Výroční zprávě o stavu veřejných zakázek v České republice za rok 2017**

**1. Evidence skutečných vlastníků (strana 3, kapitola 1)**
Vítěz veřejné soutěže musí doručit zadavateli informace o svých skutečných vlastnících a zároveň musí zaslat tyto informace i do nově zaváděného rejstříku konečných vlastníků, který je ovšem neveřejný. Tato aktivita se duplikuje a hlavně je prováděná nekvalitně. Navíc by tento rejstřík měl být veřejný. Výroční zpráva by tedy mohla obsahovat praktické a statistické zkušenosti s dokládáním skutečných vlastníků v rámci veřejných soutěží.

**2. ÚOHS (strana 26, kapitola 3.2.)**
Výroční zpráva by měla obsahovat výsledek kontrol veřejných soutěží, který byl proveden na základě podnětů občanů. Tyto podněty mohou podávat rovněž nevládní organizace, poslanci či dokonce i úřady a Policie. Bohužel, v novém zákoně o zadávání veřejných zakázek došlo k zavedení poplatku za podání tohoto podnětu a to ve výši 10 tisíc Kč. Ve výsledku se tak nejen dramaticky snížil počet kontrol, ale zcela absurdně klesl i počet porušení zadávacích pravidel na základě podnětů dvacetinásobně.

**3. NKÚ (strana 25, kapitola 3.1.)**
Výsledkem kontrolní akce NKÚ může být rovněž podání trestního oznámení. Je nepochybné, že kvalita trestního oznámení zpracovaného NKÚ týkajícího se manipulace veřejných soutěží, je velice vysoká. V září 2015 prezident NKÚ přiznal, že z 30 trestních oznámení, které podal NKÚ, jich policie 29 odložila. Následně proběhla schůzka mezi představiteli NKÚ a státního zastupitelství z důvodu řešení tohoto nelogického stavu. Bohužel informace o řešení tohoto problému ve výroční zprávě zcela chybí. 

**4. Zkušenosti policie a státního zastupitelství s kartelovými dohodami a dalšími trestnými činy**
Ke stavu veřejných zakázek za rok 2017 se ve výroční zprávě vyjadřuje NKÚ, ÚOHS, auditní orgán Ministerstva financí, ale zcela nepochopitelně zde chybí popis zkušeností státního zastupitelství a policie za rok 2017 s prokazováním kartelových dohod (tajných dohod uchazečů o zakázku) a odhalených technik těchto tajných nezákonných aktivit. Existuje celá řada technik a fingovaného soutěžení při obcházení veřejných soutěží a tyto praktiky je nutné podrobně zkoumat a vyhodnocovat.

**5. NEN – národní elektronický nástroj pro zadávání veřejných zakázek (kapitola 4)**
Národní elektronický nástroj měl s registrací zakázek začít již v létě 2017. Zavedení jednotného informačního systému pro rozdělování veřejných zakázek je nepochybně zajímavou či možná záslužnou myšlenkou. Ve výsledku ovšem už i samotný tendr na zavedení tohoto nástroje se stal předmětem policejního vyšetřování a k samotnému případu byly zveřejněné závažné informace. Navíc v poslední době se v médiích objevily informace, že tento systém je pomalý a nepřipravený. Výroční zpráva by proto měla obsahovat přehled o zavádění tohoto systému a měla by rozptýlit všechny pochybnosti, které v této věci byly zveřejněné. 

[Výroční zpráva o stavu veřejných zakázek za rok 2017](/assets/pdf/vyrocni-zprava-zakazky-2017)
