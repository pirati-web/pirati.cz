---
date:         2018-06-19
category:     blog
tags:         evropská-unie autorské-právo
layout:       post
title:        "Piráti apelují na europoslance, aby zítra hlasovali proti návrhu na zavedení cenzury internetu"
image:        assets/img/articles/2018/parl.jpg
author:       Karolína Sadílková
---

Praha, 19. června 2018 – Piráti varují před hrozící cenzurou internetu a požadují, aby se proti návrhu postavili europoslanci při zítřejším hlasování. Už zítra totiž bude Výbor pro právní záležitosti Evropského parlamentu jednat o směrnici o autorském právu na jednotném digitálním trhu. Za problematické Piráti považují zavádění licence pro citování textu (článek 11) a povinnost provozovatelů monitorovat a filtrovat uživateli nahraný obsah (článek 13). Pirátskou kritiku potvrzují také právníci z nevládní organizace Iuridicum Remedium (IuRe).

> „Článek 13 by amputoval tok informací na internetu stylem překonávajícím tupou rakousko-uherskou cenzuru známou ze Švejka. Donutil by soukromé společnosti nasadit těžkopádné filtry na veškerý uživateli uploadovaný obsah. Tento software by mechanicky porovnával obsah s centrálními databázemi autorsky chráněných děl. Byl by to konec parodií, memů, remixů a odkazů na různá díla. Dopad této nesvobody slova na interakci lidí online, kulturní podhoubí či vůbec společné povědomí a kreativitu online komunit by byl doslova toxický,“ říká Helena Svatošová, právnička IuRe specializující se na digitální práva.

> „Podobně absurdní je návrh článku 11, který v online světě fakticky ruší dovolené citace a každý link či sdílení se sebekratším náhledem by podrobil povinnosti licencování. Opět zde nejde o práva autorů, ale o zisky takzvaných držitelů práv, tedy zábavního průmyslu,“ doplňuje advokát a právník DataWatch programu IuRe Jan Vobořil. „Nové finanční zatížení by dalo těžkou ránu menším online médiím a autorům, minoritní kvalitní žurnalistice a těžkosti by přineslo akademické obci, start-upům či malým podnikům,“ vysvětluje Vobořil.

> „Navrhované změny nepřinášejí žádné zlepšení pro drobné tvůrce, vycházejí vstříc pouze požadavkům velkých držitelů práv. Veškerou zodpovědnost a důkazní břemeno přenášejí na poskytovatele telekomunikačních služeb, kterým se za to nedostává žádné odměny. To povede ke zmenšení prodejce originálního autorského obsahu, snížení inovací a zvýšení cen. Tak jako jsme zodpovědnost nepřenesli na výrobce zbraní, ale zůstala na pachateli násilí, nesmí v tomto případě zvítězit lobbistický tlak nad elementární právní a morální logikou – porušení autorských práv není věc poskytovatele infrastruktury,“ říká pirátský IT odborník Patrick Zandl.

Piráti zároveň vyzývají veřejnost, aby apelovala na české europoslance a sdělili jim své obavy z připravovaných změn. Vytvořili proto [informační web](https://zachraninternet.cz/), na němž zájemci najdou vzorový dopis. „První informační kampaň na toto téma připravila pirátská europoslankyně Julia Reda. Celá kauza je tak skvělý příklad, proč jsou v Bruselu Piráti potřeba,” shrnuje místopředseda Pirátů Mikuláš Peksa.
