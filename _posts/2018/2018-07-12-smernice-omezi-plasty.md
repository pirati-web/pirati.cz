---
date:         2018-07-12
category:     blog
tags:         životní-prostředí
layout:       post
title:        "Piráti vítají návrh směrnice, která omezí plasty. Nejlepší je odpad, který nevznikne"
image:        assets/img/articles/2018/plastove-nadobi.jpg
author:       Mediální odbor
---


Praha, 12. července – Výbor pro životní prostředí dnes na podnět Pirátů projednal a následně jednohlasně podpořil evropskou směrnici o omezení dopadu některých plastových výrobků na životní prostředí. Směrnice reaguje na všudypřítomný plastový odpad a především na plastové znečištění moří a oceánů. Evropská unie chce zavést řadu opatření, která nejenže přispějí k omezení plastů, ale především budou motivovat k zavedení nových inovativních přístupů.

> „Nárůst množství plastového odpadu souvisí jak s hodnotovým žebříčkem, tak s trhem s plasty, chováním jednotlivců a sociálními trendy. K současné situaci vedla široká dostupnost plastů i pohodlí spotřebitelů, kteří už dnes nechtějí nosit domů těžké skleněné lahve. Problém je také nedostatek pobídek  pro zpracovatele odpadů, které by vedly k zajištění řádného sběru a ke zvýšení odbytu tříděného plastu,“ 

uvádí zpravodaj sněmovního tisku František Elfmark.

 > „Mám radost, že se směrnici věnoval sněmovní Výbor pro životní prostředí předtím, než bude předložena Evropskému parlamentu. Omezení plastového odpadu na evropské úrovni je důležité, budeme bedlivě sledovat schvalování směrnice v EU i kroky, které pro omezení plastů udělá česká vláda,“ 
 
dodává předsedkyně Výboru pro životní prostředí Dana Balcarová.

Některé výrobky na jedno použití, které mají snadno dostupné, udržitelnější a cenově přijatelné alternativy, budou podle návrhu zakázané. To se bude týkat například plastového nádobí. U výrobků, které tyto alternativy nemají, EU navrhuje opatření, která povedou k jejich náhradě či omezení. Tím bude například zvýšená odpovědnost výrobců, ekodesign, pobídky pro šetrnější alternativy nebo stanovení vnitrostátních cílů. Členské státy také budou povinny zvyšovat osvětu o negativních dopadech vyhazování plastů na jedno použití a spotřebitelé budou také lépe informovaní o systémech opětovného použití a o možnostech nakládání s odpady.
