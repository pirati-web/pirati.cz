---
date:         2018-07-17
category:     blog
tags:         vláda
layout:       post
title:        "Piráti: Rezignace ministra Krčála je správným krokem. Kompetence a důvěryhodnost jsou pro řízení resortů klíčové"
image:        assets/img/articles/2018/ivan-olga.png
author:       Karolína Sadílková
---


Praha, 17. července 2018 - „Kompetence a důvěryhodnost jsou pro obsazení ministerského křesla klíčové. Dnešní odstoupení ministra Krčála dokazuje personální vyprázdněnost současné vlády i neschopnost předsedy vlády, ale i vedení sociální demokracie, dosadit do čela důležitých resortů kompetentní osoby,” reaguje na dnešní odstoupení ministra práce a sociálních věcí předseda Pirátů Ivan Bartoš. Piráti také upozorňují na celou řadu agend, které by měl resort řešit spíše než personální krize ve vedení.


> „Plagiátorství je velký politický problém politiků, kteří své tituly získávali spíše pro formu a je na místě, že ministr Krčál svou funkci složil. Sociálnědemokratický ministr vnitra Chovanec z předchozí vlády tolik sebereflexe neprojevil. Už od voleb tu probíhá řada jednání o obsazení ministerstev, za osm měsíců ale nebyly strany schopné dodat kvalitní a kompetentní osobnosti. I sociální demokraté měli dostatek času. Ukazuje to špatnou personální práci ze strany Andreje Babiše i předsedy sociálních demokratů Jana Hamáčka. Oba dva tahají kandidáty náhodně z klobouku. Celková bilance není dobrá - dva posty pro Hamáčka, chvíli před žádostí o důvěru vlády rezignace Taťány Malé a týden po získání důvěry další personální změna,” komentuje Bartoš. „Ministerstvo práce a sociálních věcí je pro občany v ČR stěžejní a řeší se tu zcela zásadní témata, jako je dostupné bydlení, příspěvky pro rodiny a matky s dětmi, či kvalita sociálních služeb. Je nezbytné, aby takto široký resort řídil někdo, kdo jej dokáže kompetenčně pokrýt,” upozorňuje Bartoš.


> „Máme obavy o eNeschopenku, transformaci ústavů v Pardubickém kraji i jinde a o podporu sociálně aktivizačních služeb. Jana Maláčová, která má Krčála nahradit, za sebou nemá žádné výrazné úspěchy. Je tak otázkou, jak se osvědčí v řízení tak velkého a složitého úřadu. MPSV přitom bude muset mít velmi silnou pozici, aby chystaný zákon o sociálním bydlení provázalo s poskytováním sociálně aktivizačních služeb a komunitní prací,” komentuje místopředsedkyně Pirátů a Výboru pro sociální politiku Olga Richterová.
