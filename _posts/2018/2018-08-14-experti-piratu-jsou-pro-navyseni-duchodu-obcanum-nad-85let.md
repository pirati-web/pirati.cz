---
date:         2018-08-14
category:     blog
tags:         okd
layout:       post
title:        "Piráti chtějí zamezit skokovému zvýšení platů politiků. Experti strany také navrhli podpořit navýšení důchodů pro občany nad 85 let "
image:        /assets/img/articles/2018/mikulas.jpg
author:       Jakub Dušánek
---

Praha, 14. srpna 2018 – Expertní skupina Pirátů pro oblast ekonomiky se dnes dohodla na podpoře poslaneckému návrhu, který má zvýšit důchod o tisíc korun pro občany starší 85 let. „Senátní návrh bohužel hází do jednoho pytle nízké důchody žen, předčasné důchody a další problémy, které je potřeba řešit odděleně, navíc obsahuje zásadní legislativní chybu,” uvedl poslanec Mikuláš Ferjenčík, člen expertního týmu. Nyní očekává, že poslanecký návrh podpoří i poslanecký klub Pirátů.

> „Návrh Senátu navýšit důchod po 25 letech v důchodu poškozuje ty, kteří odešli do důchodu později. Vzhledem k rostoucímu věku nástupu do důchodu by se hranice navýšení důchodů časem posunula až na 90 let. Hranice 85 let, která je v poslaneckém návrhu, nám připadá mnohem vhodnější. Senátní verze také obsahuje zásadní chybu. Hranice, od kterých by se počítalo 25 let se totiž dle senátního návrhu váže k termínu prvního vyplacení důchodu. Ten však správa sociálního zabezpečení neeviduje, tudíž by znamenal značné byrokratické zatížení a nutnost zpětně dohledávat termíny. Datum výplaty se navíc přímo neváže k nároku na vyplacení důchodu, takže by mohlo dojít k poškození lidí, kteří jsou ve sporu se státem o výši svého důchodu.  Předpokládáme, že náš postoj podpoří i poslanecký klub Pirátů,” 

uvedl Ferjenčík. 

Krom změn v důchodech zmínil Ferjenčík na dnešním brífinku Pirátů i další aktuální téma, kterým je navýšení platů ústavních činitelů o 20 %. 

> „Na schůzi sněmovny příští týden předložíme návrh na zrušení skokového navýšení platů, politiků, aby se věc stihla odhlasovat do konce roku,” 

uzavřel téma Ferjenčík.

