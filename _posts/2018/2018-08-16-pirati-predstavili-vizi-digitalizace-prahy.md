---
date:         2018-08-16
category:     blog
tags:         digitalizace
layout:       post
title:        "Piráti zavedou jeden pražský webový portál pro vyřizování žádostí na úřadech"
image:        /assets/img/articles/2018/zdenek-hrib.jpg
author:       Jakub Dušánek
---


Praha, 16. srpna – Mezi hlavní problémy Prahy v oblasti digitalizace patří vendor lock-in, tedy závislost na jediném dodavateli technických systémů a vysoké náklady spojené se správou i zaváděním dalších služeb. Piráti proto podporují vznik projektů, které pracují s otevřenými daty a pro Prahu hodlají zavést „městský eshop” - jeden webový portál, který zjednoduší komunikaci občanů s úřadem. Na něm bude možné například registrovat psa, převést majitele auta nebo podat žádost o místo ve školce.

Ondřej Profant, předseda sněmovního Podvýboru pro e-Government, v úvodu připomněl současný stav digitalizace v Praze:

> „Stál jsem u zrodu celopražských otevřených dat. Dnes se tento projekt rozvinul v pražskou datovou platformu, která nabízí některá důležitá data, ale zdaleka není kompletní a funkční, jak by měla být. Zveřejněná data jsou jen malým vzorkem z celkového objemu. Sdílení dat přitom přináší finanční úspory městu a zjednodušuje život občanům. Pro úspěšné zavedení dalších změn je nutné, aby klíčové pozice zastávali kompetentní lidé se znalostí problematiky, kteří budou důsledně potírat současné škodlivé praktiky a podporovat svobodný software a projekt bude mít podporu pražských institucí.“

V tom, jak začít využívat moderní technologie v Praze, se pražský lídr Pirátů a informatik Zdeněk Hřib inspiruje v evropských městech, v nichž se opensource neboli svobodný software už využívá:

> „Barcelona investuje 80 % svého IT rozpočtu do opensource řešení. A součástí smluv města s dodavateli je ustanovení o datové suverenitě, tedy že všechna data vzniklá při plnění patří městu. Nejde jen o dodávky IT systémů, ale třeba i o smlouvu s vodárnami nebo provozovateli parkovacích automatů.”

Pro Prahu Hřib představil konkrétní plán:

> „V Praze zavedeme „městský eshop”, kde občan z jedné internetové stránky vyřídí, co potřebuje nebo se objedná na příslušný úřad. Nahlásí psa, převede auto, požádá o předzahrádku své restaurace nebo o místo ve školce pro své dítě.”

Podobu městských digitálních systémů Piráti osobně studovali v evropských městech, jako Barcelona nebo Kodaň. Program pro komunální volby v Praze Piráti představili novinářům prostřednictvím aplikace virtuální reality. Zájemci si budou moci tuto prezentaci prohlédnout v rámci předvolební kampaně.
