---
date:         2018-08-17
category:     blog
tags:         legislativa
layout:       post
title:        "Piráti představují nový zákon zakazující další kumulování funkcí europoslanců"
image:        /assets/img/articles/2018/lipavsky2.jpg
author:       Mediální odbor
---

Praha, 17. srpna 2018 – Piráti představili návrh, který rozšíří současný zákon o volbách do Evropského parlamentu o klauzuli, která zamezí europoslancům uzavřít pracovněprávní vztah s jakýmkoliv českým úřadem. Piráti doufají, že změnou zákona přimějí premiéra Andreje Babiše k řešení kumulování funkcí ve vládě. Jedním z nejkřiklavějších případů je působení Miroslava Pocheho na pozici politického náměstka na MZV, které neodpovídá ústavnímu principu dělby moci.

V Česku platí v ústavě zabudovaný demokratický princip rozdělení výkonu státní moci na zákonodárnou, výkonnou a soudní. Žádný politik nesmí kumulovat funkce více složek zároveň. I zákon o volbách do Evropského parlamentu popisuje, které funkce europoslanci souběžně nesmí zastávat. Dosud ale bylo možné, aby se europoslanec stal zároveň zaměstnancem ministerstva. To se podařilo europoslanci za ČSSD, Miroslavu Pochemu. Poslanec Pirátů Jan Lipavský k tomu říká: 

> “Miroslav Poche se svou pofidérní brigádou v pozici politického náměstka jde proti zdravému rozumu i všem pravidlům. Bohužel nepsaným. To jsme se rozhodli s Piráty změnit,” 

uvádí Lipavský motivaci, která stojí za návrhem, a dodává: 

> “Představa, že europoslanec pravidelně pendluje mezi Bruselem a Prahou, je zcela směšná. To jako rozumná opoziční strana nemůžeme připustit. V zahraničí vyvolává tato praxe ostudu a znamená zanedbávání obou funkcí.”

Poche spolu se svým nadřízeným, ministrem zahraničí a současně vnitra Janem Hamáčkem, o svém působení na ministerstvu zahraničí dlouho mlžil. Hamáček na mimořádném zasedání Zahraničního výboru svolaným pirátským poslancem Lipavským tvrdil, že Poche žádnou smlouvu s Ministerstvem zahraničí nemá. Pocheho dohoda o pracovní činnosti přitom byla podepsána den po zasedání výboru. Premiér Andrej Babiš stále situaci, která ohrožuje akceschopnost vlády, neřeší. Je na služební cestě v Itálii. Piráti vyjádřili přání, aby po návratu konečně našel přijatelné konstruktivní řešení.

Piráti na základě uvedeného nesouladu navrhují úpravu zákona o volbách do Evropského parlamentu. Do části o neslučitelnosti funkcí chtějí přidat klauzuli zakazující europoslancům uzavřít pracovněprávní vztah s jakýmkoliv českým úřadem. Tím by se působení Miroslava Pocheho na Ministerstvu zahraničí stalo nezákonným.

