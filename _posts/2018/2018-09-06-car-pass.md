---
date:         2018-09-06
category:     blog
tags:         sněmovna
layout:       post
title:        "Piráti chtějí zamezit podvodům s ojetými vozy a zavést v Česku certifikát vozidla Car-Pass"
image:        /assets/img/articles/2018/polansky.jpg
author:       Ondřej Polanský
---

Praha, 5. září 2018 - Představit způsob, jak zamezit podvodům s omlazováním vozidel a stáčením odometrů v Česku - to byl cíl semináře s názvem “Car-Pass jako řešení podvodů na trhu s ojetými vozy”, který uspořádal pirátský poslanec Ondřej Polanský ve středu 5. září na půdě Poslanecké sněmovny PČR. Spolupořadatelem akce byl europoslanec Tomáš Zdechovský (KDU-ČSL), který se problematice věnuje několik let na půdě EU. Přítomní se shodli, že belgické řešení, kdy má každý automobil vlastní certifikát původu, má smysl prosazovat i v České republice. Certifikace by dokonce mohla obsahovat nejen data o stavu najetých kilometrů, ale i záznamy o nehodách, opravách a výměnách důležitých komponent.

> „Cílem Pirátů je prostřednictvím intenzivní debaty, jak tomu bylo třeba na dnešním semináři svolaném Piráty, dotlačit ministerstvo dopravy, aby začalo tuto kritickou situaci řešit. V Česku jezdí auta, která mají stočené odometry i o více než 500 tisíc kilometrů. Odhaduje se, že až 40 procent ojetin má stočený odometr. Nejde tady jen o ochranu občanů před podvodným jednáním, ale také o bezpečnost. Škoda způsobená stáčením odometrů se v EU odhaduje na pět miliard. Proto vynaložím maximálmní úsilí na to, aby se ČR stala čtvrtou zemí v EU, která Car-Pass zavede,” říká pirátský poslanec Ondřej Polanský.  

Belgický systém představil poslancům výkonný ředitel Car-Pass Belgium Michel Peelman, který v minulosti už několikrát nabídl českému ministerstvu dopravy pomoc se zavedením jednoduchého, avšak velmi účinného systému car-pass do českého prostředí: „Podvody se stáčením jsou vážným problémem v celé Evropě, kdy jsou nejvíc ohrožené země, do nichž se ojetiny dováží ze zahraničí podobně, jako do České republiky. Efektivní národní systém přitom může být zaveden velmi rychle,“ popisuje Peelman.  V systému jde o to, že každé vozidlo získá k technickému průkazu ještě svou unikátní certifikaci (car-pass), do níž se opisuje stav počítadla pokaždé, když majitel auta navštíví STK, servis apod. Historie vozidla je tak snadno dohledatelná a auto bez certifikátu neprodejné.

> „Podobný systém funguje i na Slovensku a Slováci si jej nemohou vynachválit. Za prvních šest měsíců používání systému zde klesl počet stočených aut pocházejících z Nizozemí ze 42,6 % na 11,26 %. Přitom se dokonce zvedl počet dovezených aut, kdy očekávané bylo spíše snížení a dovoz ze zemí, kde ještě není vše kontrolované,“ doplňuje Zdechovský, který na semináři prezentoval i myšlenku, že by se při zavedení certifikace původu mohly zaznamenávat i údaje o nehodách a výměnách důležitých dílů. 


