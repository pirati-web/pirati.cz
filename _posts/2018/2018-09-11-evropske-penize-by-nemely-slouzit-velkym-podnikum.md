---
date:         2018-09-11
category:     blog
tags:         sněmovna dotace
layout:       post
title:        "Piráti: Evropské peníze by neměly sloužit k protežování velkých zemědělských podniků. Chceme otevřít debatu o zastropování dotací"
image:        /assets/img/articles/2018/tk2018.jpg
author:       Jakub Michálek, Mikuláš Ferjenčík, František Kopřiva, Lukáš Kolíářík, Vojtěch Pikal, Mikuláš Peksa
---

Praha, 11. září 2018 – Boj proti nepoctivým směnárnám, elektronický oběh dokumentů, zákon o registru smluv, eNeschopenka, změna občanského zákoníku, úpravy volebního zákona a víceletý finanční rámec EU. Taková byla témata tiskové konference Pirátů před 19. schůzí Sněmovny. K těm se vyjádřili předseda klubu Pirátů Jakub Michálek a pirátští poslanci Mikuláš Ferjenčík, František Kopřiva, Lukáš Kolářík, Vojtěch Pikal a Mikuláš Peksa.

V úvodu tiskové konference informoval předseda klubu Pirátů Jakub Michálek o pozměňovacím návrhu Pirátů k elektronickému oběhu dokumentů na úřadech a následně o návrhu spojeném s pirátským bojem proti nepoctivým směnárnám: 

> „V Praze jsme spustili velkou kampaň s 80 dobrovolníky z řad Pirátů a podařilo se nám zablokovat nepoctivé směnárny v centru města. V souvislosti s tím jsme dotlačili Ministerstvo financí ČR k tomu, aby předložilo návrh zákona připraveného Českou národní bankou, se kterou jsme věc konzultovali. Ve Sněmovně jsme získali potřebnou podporu pro to, aby bylo urychleno projednávání návrhu. Naše představa je, že do Vánoc bude toto okrádání turistů vyřešeno.”

Na jednání schůze je zařazen i zákon o registru smluv, kde Piráti navrhují zrušení výjimek pro ČEZ a další státem ovládané společnosti. „Národní fronta proti registru smluv KSČM, ODS, SPD, část KDU-ČSL a Jaroslav Foldyna ve Sněmovně neuspěla a náš návrh, který ruší výjimky ze zveřejňování smluv pro ČEZ a další státní podniky, zůstal na pořadu schůze Sněmovny. Doufám, že to stihneme projednat ještě před volbami,” uvedl poslanec Mikuláš Ferjenčík.

O eNeschopence promluvil poslanec Lukáš Kolářík: 

> „Už v roce 2016 připravila pracovní skupina návrh k eNeschopence, který byl plně v souladu s procesem eGovernmentu – návrh byl přetaven v zákon, který byl schválen a byl vypracován harmonogram i plán dalších kroků. Nicméně to vše se po výměně na Ministerstvu práce a sociálních věcí ČR zastavilo. V tuto chvíli není reálné, aby eNeschopenka byla k 1. lednu 2019 spuštěna. Je s podivem, že s tímto zrušením jednotného informačního systému ministerstva, jehož je eNeschopenka součástí, přichází právě vláda Andreje Babiše, který tvrdí, že digitalizace je pro něho důležitá. Pro nás je digitalizace jedna z priorit, proto budeme navrhovat pouze odložení účinnosti tohoto zákona, tento zákon by se neměl v žádném případě rušit, je to krok zpět.”

Na 19. schůzi Sněmovny se má řešit také novela občanského zákoníku, která by umožnila manželství stejnopohlavních párů. 

> „Z registrovaného partnerství nevyplývají stejná práva a povinnosti jako z manželství. Tato novela má vést k narovnání podmínek jak v praktické rovině, tedy například ve věci společného jmění manželů, nároku na vdovský důchod nebo přisvojení dítěte partnera, tak v té symbolické,” uvedl pirátský poslanec František Kopřiva. 

Vojtěch Pikal představil návrh na změnu volebního zákona týkající se snížení klauzule pro volby do Poslanecké sněmovny PČR na 4 %. „Věříme, že volební systém má být co nepoměrnější a má maximálně odrážet názory ve společnosti,” zmínil a shrnul také druhý návrh, který by měl zjednodušit konání místních referend. Ta by se měla moci konat společně s volbami, díky čemuž by se podle Pikala systém zjednodušil, vedl by k finanční úspoře a především ke zvýšení účasti při hlasování.

Mikuláš Peksa se pak v závěru vyjádřil k bodu, který se týká víceletého finančího rámec EU. „Jsme přesvědčeni, že by evropské peníze neměly sloužit k protěžování velkých zemědělských podniků. Chceme proto s Piráty otevřít debatu o zastropování dotací,” uvedl Peksa a upozornil rovněž na zítřejší hlasování o směrnici o autorském právu v Evropském parlamentu, jejíž schválení může vést k cenzuře internetu, proti které Piráti dlouhodobě bojují.

