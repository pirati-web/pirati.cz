---
date:         2018-09-12
category:     blog
tags:         zahraničí internet
layout:       post
title:        "Piráti: Černý den pro internet v Evropě"
image:        /assets/img/articles/2018/peksa.jpg
author:       Mikuláš Peksa
---

Praha, 12. září 2018 – Poslanci Evropského parlamentu dnes odhlasovali směrnici o autorském právu na jednotném digitálním trhu Evropské unie, na jejíž úskalí Piráti dlouhodobě upozorňovali. A to v podobě, která zásadně uškodí svobodě internetu i podnikatelskému prostředí - tedy včetně problematických článků 11 a 13. 

> „Nejproblematičtější články 11 a 13 byly změněny jen kosmeticky a europoslanci vyměnili svobodu za tuhou kontrolu a marnou naději velkých vydavatelů po vyšším zisku. Tato opatření zásadně překopávají principy internetu, jak ho známe. V důsledku na nich vydělají jen největší korporace, které se zbaví konkurence a upevní místo na trhu,“ říká místopředseda Pirátů Mikuláš Peksa.

> „Současná verze článku 11 (393 pro, 279 proti) umožňuje zdarma reprodukovat jen ‚jednotlivá slova‘ novinových článků, čímž velmi připomíná ‚daň z odkazu‘ před pěti lety přijatou v Německu. Za tu dobu na něm žádný novinář ani vydavatel nevydělal, na trh nemohly vstoupit novinářské start-upy a soudy stále zcela nevyřešily, jak přesně se mají jednotlivé situace posuzovat. Stejný zmatek nás čeká na úrovni celé EU a nikdo nepředložil jediný argument, proč by to mělo být tentokrát jinak,“ píše pirátská europoslankyně Julie Reda. 

„Článek 13 (prošel 366 pro, 297 proti) činí provozovatele všech kromě těch nejmenších platforem odpovědnými za obsah, který se u nich vyskytuje. To je přinutí nainstalovat filtry nahrávaného obsahu, které jsou nejen nákladné, ale také mají sklony k chybám. Neumí rozlišit jemnější odstíny lidské komunikace jako parodii a satiru a z povahy věci budou extrémně zneužitelné. Technicky takový filtr musí fungovat okamžitě a není možné lidskou silou kontrolovat, co vše ve filtru je. To je recept na katastrofu,“ hodnotí současnou podobu směrnice Peksa.

Směrnice nyní vstupuje do takzvaného trialogu, tedy jednání mezi úředníky, europoslanci a vysokými představiteli předsedající země za zavřenými dveřmi. Piráti budou nadále proti této podobě směrnice bojovat a budou se zasazovat o její změnu na úrovni EU, případně alespoň o přípravu co nejrozumnější a nejvolnější úpravy na úrovni národní vlády. K celé směrnici budeme dále shromažďovat informace a argumenty na zachraninternet.cz. 
