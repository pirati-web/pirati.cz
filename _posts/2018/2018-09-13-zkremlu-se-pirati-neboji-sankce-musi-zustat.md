---
date:         2018-09-13
category:     blog
tags:         sněmovna zahraničí
layout:       post
title:        "Piráti se Kremlu nebojí. Sankce se zrušit nesmí, píše se v otevřené výzvě, kterou pirátští poslanci veřejně podpořili"
image:        /assets/img/articles/2018/lipavsky.jpg
author:       Jan Lipavský
---

Praha, 13. září 2018 – Moskva se snaží přinutit Radu Evropy, aby zrušila sankce, které na Kreml byly uvaleny kvůli anexi Krymu v roce 2014. Rozhodnutí o návrhu, který by navždy připravil Radu o možnost připravit potížistického člena o hlasovací práva, padne 9. října. Pirátští poslanci Jan Lipavský a František Kopřiva otevřeně varují před nebezpečím, které by schválení návrhu Evropě přineslo.

Za několik týdnů bude mít Evropa možnost ukázat zbytku světa, jak silná vůči Moskvě vlastně je. Parlamentní shromáždění Rady Evropy (PACE) bude 9. října 2018 hlasovat o své pravomoci zbavit problematické členy Rady hlasovacích práv. Pokud se své pravomoci vzdá, přijde Rada o jeden z nejdůležitějších nástrojů, jakými může ovlivňovat evropské dění. Proto se Piráti Jan Lipavský a František Kopřiva připojují k otevřené výzvě varující před vážnými důsledky podobného kroku. 

> „Bez možnosti použít sankce proti potížistickým členům se z Rady Evropy stane bezzubá platforma neschopná jakýmkoliv způsobem bránit hodnoty, na kterých je založená – úcta k lidským právům a demokracii. To nemůžeme připustit,“ říká Jan Lipavský. 

Po násilné anexi Krymu a vojenské agresi na východě Ukrajiny v roce 2014 se PACE rozhodl uvalit na Moskvu sankce v podobě pozastavení jejích hlasovacích a dalších členských práv. „Ruský režim okupuje část Ukrajiny, systematicky upírá základní lidská práva svým vlastním obyvatelům a destruuje občanskou společnost doma i v cizích zemích,“ shrnuje obsah analýz Rady Evropy poslanec František Kopřiva a člen české delegace v PACE. 

> „Kreml se snažil Radu pomocí nátlaku vzít rozhodnutí zpět. Rusko odmítlo platit Radě členské příspěvky a snažilo se zasedání Rady bojkotovat. “Když se vám nelíbí, jak jsou karty rozdané, obraťte stůl. A to se přesně Kreml snaží udělat. Místo, aby se Rusko zaměřilo na plnění rezolucí, které Rada stanovila jako podmínky pro obnovení členských práv, snaží se Moskva změnit pravidla organizace tak, aby Rada už nikdy žádné sankce na jakéhokoliv člena uvalit nemohla,“ říká Lipavský.

Desítky osobností, politiků, novinářů a aktivistů z celé Evropy se proto rozhodly sepsat otevřenou výzvu členům PACE, která je před možnými důsledky schválení ruského návrhu varuje. „Historie tvrdě odsoudí ty, kteří se poddali vydírání od nedemokratických států, kde vláda silnějšího je nadřazena vládě práva,” píše se přímo v dopise. 

Svůj podpis může přidat kdokoliv. „Vyjádření podpory zabere pár okamžiků. Následky může Evropa trpět desítky let,” uzavírá Kopřiva.
