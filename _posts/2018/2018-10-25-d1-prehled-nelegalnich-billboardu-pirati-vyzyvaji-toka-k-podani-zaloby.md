---
date:         2018-10-25
category:     blog
tags:         doprava
layout:       post
title:        "Piráti předložili přehled nelegálních billboardů na dálnici D1 a vyzývají ministra Ťoka k podání žaloby"
image:        /assets/img/articles/2018/michalek-polansky.jpg
author:       Karolína Sadílková
---


Praha, 25. října 2018 – Piráti zpracovali komplexní přehled nelegálních billboardů na dálnici D1 mezi Prahou a Brnem a vyzývají Ministerstvo dopravy ČR k podání žaloby pro nedovolené obohacení. Experti strany dokonce identifikovali případy, kdy byly instalovány zcela nové nelegální billboardy v době, kdy to zákon již zakazoval. Nelegální plochy využívaly v letošní předvolební kampani i některé politické strany. 

> „Pirátský analytický tým zmapoval nelegální billboardy umístěné u dálnice D1 směrem z Prahy do Brna a zpět. Díky fotodokumentaci můžeme prokázat, že nedošlo k jejich úplnému odstranění ani po více než ročním zákazu zřizování a provozování jakýchkoliv reklamních zařízení v blízkosti dálnic. Vyzýváme proto Ministerstvo dopravy ČR, aby podalo na provozovatele reklamních zařízení žalobu ve věci bezdůvodného obohacení, které jsme spočítali na 40 milionů Kč. Právě dnes doručíme fotodokumentaci všech 150 nelegálních billboardů z dálnice D1 Ministerstvu dopravy a očekáváme od ministra Ťoka rázné kroky,” 

uvedl předseda poslaneckého klubu Pirátů Jakub Michálek. 

> „Neodstranění nelegálních billboardů mohlo přispět v některých případech k mnohem vážnějším důsledkům dopravních nehod. Je proto překvapující, že tyto nelegální billboardy využívaly ANO a ODS pro své zviditelnění před komunálními volbami,“ 

dodal Michálek.

Poslanec a místopředseda Podvýboru pro dopravu Pirátů Ondřej Polanský adresoval ministru dopravy Danu Ťokovi několik interpelací s žádostí o vyčíslení počtu nelegálních billboardů a podniknutí kroků proti tomuto porušování zákona. Odpovědi ministra byly nedostatečné – podle ministerstva údajně úřad nedokáže určit, které reklamní zařízení je, či není legální. 

Nelegální billboardy nejenom velice pomalu mizí z českých dálnic, ale dokonce jsou i nově instalovány. „K instalaci nových reklamních zařízení na nové mosty, které byly postaveny v rámci modernizace dálnice D1, došlo například na mostě s kódovým označením D1-039 u obce Ostředek (rok 2016) či na mostě v úseku dálnice Loket-Hořice. Při tomto namontování reklamních bannerů došlo k navrtání tělesa nového mostu a umístění kotev, čímž pravděpodobně došlo k poškození mostu. Pravidla jsou jasná a srozumitelná, nicméně přesto se někteří  provozovatelé snaží tento zákon obcházet různými kličkami. Ministerstvo dopravy se musí probudit z nečinnosti a proti této billboardové svévoli zakročit. Místo toho s provozovateli nelegálních billboardů organizuje společné tiskové konference v přátelské atmosféře,“ komentuje situaci pirátský poslanec Polanský.

