---
date:         2018-10-25
category:     blog
tags:         sněmovna konopí komentář interpelace
layout:       post
title:        "Tomáš Vymazal: Jaký je vývoj situace na trhu s léčebným konopím v ČR?"
image:        /assets/img/articles/2018/vymazal-tomas1.jpg
author:       Tomáš Vymazal
---

Praha, 25. října 2018 – Při dnešních interpelacích se pirátský poslanec Tomáš Vymazal obrátí na premiéra Andreje Babiše ve věci léčebného konopí a jeho exportu. Podle Vymazala tu léčebné konopí není k dostání ve vhodných lékových formách a Česká republika kvůli nulové možnosti exportu našeho konopí utrpí obrovské ekonomické ztráty. Pirátský poslanec položí několik otázek také ministru zdravotnictví ohledně nedostatku léčebného konopí pro pacienty.

Znění dnešních interpelací Tomáše Vymazala:

1. Současný systém zadávacích řízení pro výrobu léčebného konopí je zcela nefunkční. Poslední veřejná zakázka na 40 kg za 4 roky se de facto zastavila po dodávce prvních 5 kilogramů, protože se na trhu objevilo levnější kanadské konopí stejné kvality. Kanadské konopí se bude dovážet i nadále. Pokud SUKL objedná další dodávku od českého pěstitele bude čelit nebezpečí nařčení z plýtvání veřejnými prostředky, protože pacienti rozhodně budou kupovat levnější konopí stejné kvality a české konopí se bude muset po roce spálit. Český výrobce nemůže na snížení ceny nijak reagovat, protože jeho cena je fixní po dobu 4 let. Nemyslíte, že je místo toho potřeba začít udělovat pěstitelské licence na základě prostého splnění daných kvalifikačních předpokladů a přenést riziko finanční ztráty ze státu na pěstitele tak, že stát zaplatí jen za skutečně prodanou produkci?

2. Co nejdřív musíme umožnit export českého konopí do zahraničí. Evropsky trh, který stále ještě teprve vzniká, je obrovskou příležitostí. Do deseti let se odhaduje na 500 miliard korun ročně a víc. V Česku mělo konopí dobře našlápnuto, abychom mohli mít svoji významnou ekonomickou komoditu. Bohužel díky nepochopitelné obstrukci MZ za současného stavu přicházíme o stovky pracovních míst a miliardy na daních. To se děje ve chvíli, kdy velké nadnárodní industrie investují například do zemí, jako je Uruguay miliardy dolarů. Souhlasíte, že takové chování je pro českou ekononomiku nezodpovědné a nehospodárné, jak na to opakovaně ještě do nedávna upozorňoval váš vysoký státní úředník a odborník na danou problematiku Jindřich Vobořil? Souhlasíte, že potřebujeme novelu zákona o návykových látkách, která umožní export českého konopí do zahraničí? A souhlasíte, že ji potřebujeme dřív, než se z centra výzkumu a inovace staneme popelnici na odpadní předražené konopí z vyspělých zemí?

3. Jak dopadlo mezivládní jednání mezi ČR a Izraelem o školení českých lékařů? V odpovědi na mou minulou interpelaci jste mi sdělil, že lze očekávat proškolení 15 českých lékařů. Podle našich informací dohodl s Izraelskou vládou bývalý koordinátor Jindřich Vobořil proškolení těchto 15 lékařů spolu s německými již na jaře. Vše však bylo nakonec v rukou úředníků MZ a někde se celý proces zastavil. Rád bych znal důvody tohoto zdržování. Jaké konkrétní kroky hodláte pro vzdělání lékařů podniknout nyní?

4. Konopné léčivé přípravky stále nejsou ani částečně hrazeny ze zdravotního pojištění, a to i když jsou dle vyhlášky v režimu individuálních úhrad. V praxi se tak ani nejtěžší pacienti k této látce nedostanou s odkazem, že ještě existují jiné léky, které jsou pro organismus ovšem často náročnější - většinou jde o syntetické opioidy. Pokud chybí klinické studie, neměla by je pro potřeby zrodu funkčního systému léčebného konopí v ČR zaplatit a dodat VZP? Řekněme si narovinu, že již existují důkazy, že účinky konopí třeba u závažných forem roztroušené sklerózy jsou velice slibné. Proč není stát aktivní a nedopřeje těmto pacientům úlevu, když tradiční léčba tak často selhává?

5. V ČR  je přes 800 000 lidí, kteří v posledním roce užili blíže neurčené konopí za léčebným účelem. Naprostá většina z těchto lidí receptem na konopí nedisponuje, takže tito lidé buď použili ilegální konopí z vlastní zahrádky nebo konopí technické. Nemyslíte si, že je na čase začít se bavit o možnosti samopěstování konopí pro dospělé obyvatele ČR?
