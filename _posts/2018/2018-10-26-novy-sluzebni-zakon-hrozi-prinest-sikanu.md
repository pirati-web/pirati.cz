---
date:         2018-10-26
category:     blog
tags:         sněmovna legislativa
layout:       post
title:        "Kádrování tajemníků a šikana úředníků, to fakticky přinese nový služební zákon, varuje předseda Pirátů Bartoš"
image:        /assets/img/articles/2018/bartos.jpg
author:       Ivan Bartoš
---

Praha, 26. října 2018 – Třetím čtením dnes prošel vládní návrh novely zákona o státní službě, který už od jeho předložení kritizují Piráti, Evropská komise i Odborový svaz státních orgánů a organizací. Ačkoliv premiér Andrej Babiš ujišťoval, že zákon zefektivní státní úřady tím, že umožní výměnu problematických úředníků, zákon ve skutečnosti výrazně zpolitizuje vedení ministerstev. Schválená podoba totiž umožní odvolávání státních tajemníků na základě návrhu ministra nebo vedoucího Úřadu vlády. Tato funkce přitom vznikla jako čistě úřednická. Návrh rovněž zavádí mírnější kritéria pro uchazeče o řídící pozice, zejména v oblasti praxe, čímž umožní příchod nekompetentních, ale politicky spolehlivých osob.

> „Pozměňovací návrh ministryně Kláry Dostálové (ANO) znamená, že státní tajemníci se dostanou pod silný politický vliv, což je v rozporu se samotnou podstatou zákona o státní službě. Cílem měla být profesionalizace a odpolitizování státní správy. Zároveň ale novela zásadně snižuje požadavky na praxi pro manažerské pozice, což nahrává příchodu nekompetentních, ale spřátelených osob, do klíčových ministerských pozic. Kromě toho zákon umožní odvolat vedoucí pracovníky již za ohodnocení „dostačující,“ což odpovídá plnění povinností do 40 %, zatímco současná hranice je 25 %.  Vládní návrh se nesetkal s pochopením ani v Evropské komisi, která právě před politizací státní správy varuje, což je alarmující,“ sdělil předseda Pirátů Ivan Bartoš.

Zákon, který vláda navrhla na začátku tohoto roku, tedy v době masivních personálních čistek menšinové vlády hnutí ANO, nyní míří do Senátu. Pokud jej Senát zamítne, bude vláda potřebovat 101 hlasů pro jeho přehlasování. Pro zákon dnes hlasovaly poslanecké kluby hnutí ANO, KSČM, ČSSD a SPD, které tuto novelu zákona podpořily 109 hlasy. Překvapivý je především postoj ČSSD, která stála u zrodu celého zákona, zatímco dnes aktivně napomohla demontáži jeho základních principů. Nyní zůstává otázkou, zda je schválená podoba zákona přijatelná i pro Evropskou komisi.
