---
date:         2018-11-02
category:     blog
tags:         bezpečnost
layout:       post
title:        "Pirátští poslanci představili vizi pro budoucnost jaderné energetiky"
image:        /assets/img/articles/2018/lipavsky.jpg
author:       Mediální odbor
---


Praha 2. listopadu 2018 – Pirátští poslanci Jan Lipavský a Petr Třešňák v uplynulém týdnu sezvali odborníky na jadernou energetiku, aby společně probrali téma výstavby nových jaderných zdrojů v České republice na semináři s podtitulem „Transparentně a bez geopolitického vlivu“. Ke kulatému stolu dorazila předsedkyně Státního úřadu pro jadernou bezpečnost Dana Drábová, ale i zvláštní zmocněnec pro energetickou bezpečnost Václav Bartuška, stejně tak i zástupci Greenpeace. 

Výstavba jaderných bloků je strategicky nejvýznamnější projekt, o kterém by měla rozhodnout vláda Andreje Babiše. S odhadovanou cenou až 200 miliard korun jde o nejdražší veřejnou zakázku v historii naší země. Výstavba bude mít závažné dopady nejen na energetické směřování země, ale také na domácí politickou scénu a především bezpečnost České republiky. Piráti volají po transparentní výstavbě s partnerem, který nepředstavuje bezpečnostní riziko.

Pirát Petr Třešňák vysvětlil, že rozvoj jaderné energetiky je podmínka nejen k naplnění státní energetické koncepce, dosažení cílů snižování emisí a zajištění energetické bezpečnosti po roce 2040. 

> „Z mého pohledu je velmi úzce spjata i s tzv. „znalostní ekonomikou“ - v tomto kontextu tedy zachování jaderného know-how, které ČR měla a stále ještě má na vysoké úrovni. To je nezbytné například i pro naší pozici v rámci celosvětových organizací dohlížejících nad fungováním jaderné energetiky. A to i v zemích, které nám bývají informačně uzavřenější. Inspirací pro nás může být Finsko, a to svou otevřeností – ať už administrativní a licenční procesy, sdílení informací a v neposlední řadě i sdílení těch zkušeností, které mohou být chápané jako negativa, tedy  prodražování a průtahy ve výstavbě.“

> „Vždy budeme muset vstoupit do jednání se zahraničním partnerem. Vždy to bude velký a významný hráč a bude to mít své geopolitické dopady,“ 

uvedl v diskusi na druhé téma Pirát Jan Lipavský. Ekonomický faktor při výstavbě není a nemůže být jediným kritériem při posuzování dodavatele, shodli se všichni panelisté. Bohužel však rozhodnutí o něm bude přijato na platformě, kde tento názor nemusí převládat, dodávají.

Panelisté varovali před případem Maďarska, kde Budapešť podepsala dohodu o výstavbě jaderných bloků pro elektrárnu Paks s ruskou státní firmou Rosatom. Britové zase nemají dobré zkušenosti s čínskou China General Nuclear. Posle varování USA hrála CGN roli v čínské snaze využít civilní jaderný program pro vojenské účely. Geopolitickou debatu shrnul závěrem Václav Bartuška jednou větou:

> „Divím se, že třicet let od Sametové revoluce ještě řešíme, kam patříme.“

Česko je významným vývozcem elektřiny. Jaderná energie tvoří třetinu českého energetického mixu a platná strategie české energetiky do budoucna počítá s jejím udržením až rozšiřováním. V ČR v současnosti fungují dvě jaderné elektrárny, Temelín a starší Dukovany. Jejich odhadovaná životnost je do poloviny čtyřicátých let. Nové bloky, pokud budou postaveny, nahradí bloky stávající. 

V současnosti vyrábí jaderné elektrárny 26 786 GWh. Celkově bylo v našich elektrárnách generováno v roce 80 999 GWh a naše domácnosti spotřebují přibližně 61 877 GWh. V minulém roce jsme proto vyvezli 13 076 GWh do zahraničí. Pokud nebudou bloky jaderných elektráren včas nahrazeny, mohlo by se Česko z exportní země stát energetickým dovozcem.


Videozáznam z debaty si můžete pustit [zde](https://www.youtube.com/watch?v=1mSFk63Gzwc).
