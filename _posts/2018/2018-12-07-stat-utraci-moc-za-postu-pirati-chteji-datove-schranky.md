---
date:         2018-12-07
category:     blog
tags:         sněmovna digitalizace informatika
layout:       post
title:        "Stát utrácí 1,7 miliardy Kč ročně za poštovné. Využívejme efektivněji datové schránky, vyzývají Piráti"
image:        /assets/img/articles/2018/posta2.jpg
author:       Ondřej Profant
---


Praha, 7. prosince 2018 – Piráti tento týden předložili pozměňovací návrh ke státnímu rozpočtu, který by uvolnil finance na propagaci a osvětu v oblasti datových schránek. Usilují o to, aby stát s občany komunikoval více skrze elektronické nástroje, jako jsou právě datové schránky. ČR na poštovném ročně utratí zhruba 1,7 mld Kč, elektronická komunikace by v budoucnu uspořila náklady na poštovní služby v řádu stovek milionů až miliardy, které by se daly využít efektivněji. 

> „Když jsme procházeli návrhy jednotlivých rozpočtů na ministerstvech, tak jsme zjistili, že stát utrácí obrovské peníze za poštovní služby. A říkáme si, proč to tak je, když je tady možnost využít datové schránky, kdy stát může s občany komunikovat elektronicky,” uvedl pirátský poslanec a spoluautor návrhu Lukáš Kolářík. 

> „Využívání datovek je potřeba, ale nemělo by to být povinné. Úřad by měl komunikovat s občanem tím způsobem, který si občan vybere. Veřejnost ale k využití datových schránek nikdo nemotivuje, a to je obrovská chyba. Ať každý ví, že se státem může komunikovat i elektronicky,” zdůraznila místopředsedkyně Pirátů Olga Richterová, která se na přípravě návrhu podílela.

Cílem pozměňovacího návrhu je podpořit využívání moderních služeb komunikace veřejné správy s občanem. Příkladem může být Portál občana (www.obcan.portal.gov.cz), který je přívětivější než mojedatovaschranka.cz. Dále se nesmí opomenout mobilní aplikaci Datovka od cz.nic. Podpořit je třeba i samotné úředníky, kteří mnohdy nemají software pro spisovou službu v patřičné kvalitě.

> „Dnes je samotných datových schránek něco pod milion, ale fyzických osob je mezi nimi málo - pouze 117 tisíc a fyzických osob podnikajících 143 tisíc. Ročně se jejich počet zvyšuje pouze okolo 20 tisíc. Jedna datová zpráva pro veřejnou správu vyjde zhruba na 4,5 Kč, včetně paušálního nákladu. Při větším objemu cena může klesnout až k 2,5 Kč. Podstatné ale je, že doporučený i obyčejný dopis vždy bude řádově dražší,” zmínil jeden z autorů návrhu předseda podvýboru pro eGovernment Ondřej Profant.
