---
date:         2018-12-13
category:     blog
tags:         evropa legislativa kauzy
layout:       post
title:        "Evropský parlament drtivou většinou schválil rezoluci, která potvrzuje, že je Andrej Babiš ve střetu zájmů"
image:        /assets/img/articles/2018/europarlament2.jpg
author:       IvIvan Bartoš
---

Praha, 13. prosince 2018 – Evropská komise neproplatí dotace koncernu Agrofert minimálně do doby, než provede mimořádný audit a zveřejní své konečné stanovisko k porušování evropských předpisů ke střetu zájmů. S touto zprávou vystoupil včera evropský komisař pro rozpočet Günther Oettinger na jednání pléna Evropského parlamentu. Evropský parlament navíc dnes schválil rezoluci, ve které jasně konstatoval, že je Andrej Babiš ve střetu zájmů. Pro návrh se vyslovilo 434  europoslanců, proti bylo jen 64. 

Pirátský analytický tým už v létě provedl analýzu zneužívání střetu zájmů a začal využívat dostupné právní nástroje k ochraně veřejných prostředků. Předseda Pirátů Ivan Bartoš se jako první obrátil na Evropskou komisi a usiloval o včasné řešení tohoto problému tak, aby situace dopadla na české občany co možná nejméně.

> „Do tohoto smutného momentu to vědomě dotáhl pan Andrej Babiš. Bohužel se stejnou měrou na tom podíleli i ti, kteří platné nařízení proti střetu zájmů ze srpna 2018 ignorovali, a to i přes naše výzvy. Varovali jsme, že počínání pana premiéra je v rozporu s evropským právem. Pan Babiš tomu celou dobu mohl zabránit. Stačilo dát si věci do pořádku a dodržovat pravidla jako každý jiný,” prohlásil Ivan Bartoš beprostředně po jednání pléna europarlamentu.

Pirátská europoslankyně Julia Reda během jednání prohlásila, že 

> „vnitrostátní orgány členských států jsou povinny zajišťovat přípravné kroky, audit a kontrolu finančních zdrojů z rozpočtu EU. Nemůžeme ovšem očekávat, že orgány v České republice mohou řádně dodržovat tato pravidla v situaci, kdy má předseda vlády a ministr zemědělství potvrzený vztah ke společnostem, které čerpají zemědělské dotace z EU.”
