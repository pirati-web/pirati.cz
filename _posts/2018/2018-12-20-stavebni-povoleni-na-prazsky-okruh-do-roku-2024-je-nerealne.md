---
date:         2018-12-20
category:     blog
tags:         sněmovna praha doprava
layout:       post
title:        "Stavební povolení na Pražský okruh do konce roku 2024? Nereálné, myslí si Piráti"
image:        /assets/img/articles/2018/michalek-piskovec.jpg
author:       Jakub Michálek
---
 
Praha, 20. prosince 2018 – Ministr dopravy Dan Ťok na výzvu předsedy poslaneckého klubu Pirátů Jakuba Michálka představil harmonogram plánované dostavby Pražského okruhu. Podle něho budou mít poslední úseky severní části okruhu stanovisko EIA do konce roku 2020 a územní rozhodnutí bude vydáno do března roku 2022. Při současné schopnosti ministra Ťoka stavět dálnice považují Piráti harmonogram za nerealistický. 

> „Pražský okruh je zásadní stavba pro celou ČR, protože je to centrum dálniční sítě České republiky. Stejně tak je dostavba důležitá pro občany Prahy, protože se nákladní a těžká doprava přesune na okraj města. Okruh slibují ministři dopravy desítky let, ale podle nás je stále v nedohlednu. Příčinou jsou zejména doutnající spory o jeho trasování, které ŘSD s dotčenými samosprávami řeší laxně. Ačkoliv harmonogram považujeme za nerealistický, nabídli jsme spolupráci, aby příprava konečně zrychlila,” řekl Michálek. Díky podpoře Pirátů byl již dříve schválen zákon o podpoře výstavby, který zjednodušuje výkup pozemků pro výstavbu Pražského okruhu a metra D.

Z poskytnutého harmonogramu vyplývá, že stavební povolení na dostavbu úseku 511 (jihovýchodní část) má být vydáno do konce roku 2020, respektive v případě úseku 518, 519 a 520 (severní část) do konce roku 2024. Smlouva se zhotovitelem stavby by měla být podepsána do konce roku 2020, respektive 2025. Materiál poskytl Pirátům ministr Ťok v rámci poslaneckých interpelací.


