---
date:         2018-12-20
category:     blog
tags:         rozpočet
layout:       post
title:        "Hlasování o daňovém balíčku: Sněmovna rezignovala na řešení palčivých problémů, tvrdí Piráti"
image:        /assets/img/articles/2018/tiskovka.jpg
author:       Andrea Mádlová
---

**Sněmovna dnes při projednávání daňového balíčku nepřijala pozměňovací návrhy
Pirátů. Pirátské návrhy snižovaly daňové zátěže práce, liberalizovaly domácí
vaření piva, prodlužovaly lhůty pro elektronické daňové přiznání, rušily
používání krycích dokladů při kontrolách EET, umožňovaly odepsání daru
veřejnoprávním médiím z daní, bojovaly proti diskriminaci českých pokerových
hráčů, zjednodušovaly výpočet DPH při používání kryptoměn a rušily výslovnou
implementace obecného protizneužívacího pravidla, které ohrožuje OSVČ.**

 Poslanec za Piráty Mikuláš Ferjenčík k daňovému balíčku uvádí: „Předložený
 návrh byl z velké části pouze technickou novelou. Tuto skutečnost jsme se
 snažili opravit našimi pozměňovacími návrhy, včetně snahy snížit zdanění práce
 tou nejjednodušší cestou – zvýšením základní slevy na poplatníka na 30.000 Kč
 ročně z původních 24.840 Kč, tedy snížit daně všem pracujícím o více než 5000
 Kč.” 

 Pirátští poslanci Ondřej Polanský a Radek Holomčík na plénu Sněmovny v rámci
 projednávaných změn v daňových zákonech načetli návrh na změnu zákona o
 spotřebních daních. „Cílem našeho návrhu bylo odstranit zbytečnou buzeraci a
 omezování lidí, kteří chtějí dělat něco tak přirozeného, jako vařit si doma
 pivo. Bohužel současné složení Sněmovny nehodlá snižovat zbytečnou byrokracii
 zatěžující občany,” uvedl Holomčík.

Piráti se také pokusili prodloužit lhůtu pro podání elektronického daňového
přiznání o jeden měsíc. Česká republika má totiž jednu z nejkratších lhůt pro
podání daňového přiznání a současně nejnižší podíl elektronicky podaných
daňových přiznání v EU. Obdobná legislativa přinášející pozitivní motivaci k
elektronickým přiznáním platí například v Rakousku, Belgii, Velké Británii,
Francii, Irsku, Maďarsku a dalších zemích EU. „Náš návrh podpořený také Komorou
daňových poradců ČR odstraňoval zbytečné riziko v případě neúmyslných pochybení
poplatníků či nestihnutí lhůt z důvodu jejich zaneprázdnění. Poplatníci by tak
mohli situaci zachránit buď elektronickým podáním daňového přiznání nebo
využitím služeb daňových poradců. Výhodou pozměňovacího návrhu byl také nulový
negativní dopad do příjmů státního rozpočtu a zjednodušení správy daní na
straně správce daně. Bohužel však vládní koalice návrh neschválila,” uvedl
pirátský poslanec Tomáš Martínek. 

Piráti se dále pokusili zavést zjednodušující administrativní změnu
odečitatelnosti dobrovolných darů poskytnutých veřejnoprávním médiím ze základu
daně, aby již dárci nemuseli specifikovat složitě účel jako nyní a peníze mohly
být využity například na digitalizaci vysílání nebo archivu, i toto však
Sněmovna odmítla, stejně tak i návrh na zrušení zavedení určení základu daně
nově pouze pomocí ceny obvyklé bez možnosti využití směnného kurzu pro platby
virtuálními měnami – tzv. kryptoměnami. 

Piráti dále usilovali o zrušení nesmyslné podmínky diskriminující situaci
českých hráčů pokeru. „Na online pokerových platformách, které mají českou
licenci a odvádí zde i daně, nastává absurdní situace, kdy hráči z jiných zemí
mohou hrát turnaje od začátku, zatímco hráči připojující se z Česka včetně
turistů musí čekat na možnost přihlášení do turnaje do té doby, než bude
splněna nesmyslná česká zákonná podmínka složení 50 % prostředků garantované
výhry. Návrh mohl pomoci zvýšit výběr daní a eliminovat šedou zónu,” dodává
Martínek. Podobně Piráti usilovali o zvýšení částky, kterou lze z garantované
výhry vyplatit hráčům z 95 % na 98 %, tedy na obdobnou výši jaká je u ostatních
her.


