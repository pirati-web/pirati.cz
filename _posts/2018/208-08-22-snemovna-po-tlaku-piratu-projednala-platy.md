---
date:         2018-08-22
category:     blog
tags:         sněmovna
layout:       post
title:        "Sněmovna po nátlaku Pirátů projednala návrh na zastavení růstu platů politiků"
image:        /assets/img/articles/2018/ferjencik-snemovna.jpg
author:       Karolína Sadílková
---


Praha, 22. srpna 2018 - Sněmovna dnes díky nátlaku Pirátů projednala bod týkající se zpomalení růstu platů politiků. Pokud by k projednání bodu nedošlo, platy poslanců by se automaticky od příštího roku navýšily o 20 procent. Co však poslanci nepodpořili, je pirátský návrh na zkrácení lhůty projednávání tohoto materiálu. Stále tak hrozí, že se bod do konce roku nestihne projednat a platy se tak samovolně zvýší. Sněmovna dnes také schválila navýšení důchodu o tisíc korun seniorům nad 85 let - tedy sněmovní verzi, kterou prosazovali Piráti - a vedle toho navýšení základní výměry z 9 na 10 procent průměrné mzdy u všech důchodů.


> “Chceme mít jistotu, že se zákon opravdu stihne projednat. První krok je, že se nám dnes podařilo návrh na zpomalení růstu platů prosadit na jednání Sněmovny a že prošel. Šance projednat tento bod do konce roku tu tak je. Piráti dnes také navrhovali, aby se zkrátila projednávací lhůta u tohoto materiálu na 30 dní ze standardních 60. Sněmovna bohužel návrhu nevyhověla. Pokud ale bude jak sněmovna, tak senát spolupracovat, nárůst platů by se mělo podařit udržet v souladu se zbytkem státní správy. Piráti navíc v druhém čtení navrhnou, aby se platy politiků odvíjely od průměrných platů v celé ekonomice, ne pouze od veřejného sektoru,” 

uvedl pirátský poslanec Mikuláš Ferjenčík. 

Sněmovna dnes také schválila navýšení důchodů o tisíc korun seniorům nad 85 let - tedy sněmovní verzi návrhu, kterou prosazovali Piráti. Oproti tomu senátní návrh počítal s navýšením po 25 letech od první výplaty důchodu, což by znamenalo neúměrný posun navýšení až k hranici 90 let, vzhledem k stálému posouvání důchodového věku. Zároveň by to znevýhodnilo lidi, kteří dobrovolně pracovali déle.
