---
date:         2019-01-03
category:     blog
tags:         sněmovna kultura komentář
layout:       post
title:        "Konec digitálních kopií v knihovnách? Ministerstvo kultury nezvládlo zaručit financování"
image:        /assets/img/articles/2018/ondrej-profant.jpg 
author:       Ondřej Profant
---

Praha, 3. ledna 2019 – V roce 2019 již nebudeme mít možnost zhotovení digitální kopie na objednávku, kterou v minulosti knihovny poskytovaly. Jak je to možné? V průběhu podzimu se vyjednávala nová smlouva mezi knihovnami a kolektivním správcem Dilií upravující právě zhotovení digitální kopie na objednávku. Ministerstvo kultury ČR však nebylo schopné zaručit financování pro novou dohodu. Z tohoto důvodu chtěly knihovny prodloužit současnou smlouvu, nicméně to Dilia odmítla. Na začátku nového roku se tak ocitáme v situace bez možnosti tuto službu využívat.

Kolegyně Lenka Kozlová přitom podávala za Piráty pozměňovací návrh ke státnímu rozpočtu na rok 2019, který přidával knihovnám 71 800 000 Kč. To se bohužel obešlo bez sebemenšího zájmu ministra kultury. Nakonec tento nezodpovědný přístup bohužel odnese česká věda, vzdělanost a občané.

Jak zhotovení digitální kopie na objednávku funguje? V praxi jde o to, že v knihovně mají dílo, ze kterého potřebujete malou část – typicky vědecký časopis, kde potřebujete jeden článek nebo knihu, ze které potřebujete jednu kapitolu. Jedná se převážně o literaturu odbornou, obvykle psanou na univerzitách, na základě grantů a podobně. Knihovny vám danou část kvalitně naskenují a zašlou digitálně. Součástí procesu je Dilia, kolektivní správce pro tištěné materiály jako knihy, audioknihy, časopisy, noty. Tento kolektivní správce dnes dostává od knihoven peníze za výpůjčku papírových knih, za počet tiskáren pro čtenáře, za každou naskenovanou stránku, za každou tištěnou kopii pro čtenáře, zkrátka za všechno. A podle všeho chce ještě více. 
