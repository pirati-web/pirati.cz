---
date:         2019-01-08
category:     blog
tags:         sněmovna komentář
layout:       post
title:        "Komentář Radka Holomčíka: Kontrola NKÚ potvrdila nutnost urychleně změnit obchodní model Lesů ČR"
image:        /assets/img/articles/2018/holomcik.jpg 
author:       Radek Holomčík
---


Praha, 8. ledna 2019 – Nejvyšší kontrolní úřad (NKÚ) včera zveřejnil závěry kontroly ve státním podniku Vojenské lesy a statky ČR (VLS ČR) za roky 2015–2017. Ze zjištění NKÚ plyne, že VLS ČR v porovnání s podnikem Lesy ČR hospodařily s citelně lepší ekonomickou efektivitou, když na rozdíl od Lesů ČR prodávaly 99 procent dříví ve vlastní režii a smluvně zadávaly pouze těžbu. Vyzývám proto ministra zemědělství Tomana, aby se bezodkladně zabýval závěry kontroly NKÚ v podniku VLS ČR a zahájil kroky vedoucí k co nejrychlejší změně obchodního modelu Lesů ČR. 

Ministr zemědělství nemůže nečinně přihlížet zdrcujícím výsledkům kontroly České inspekce životního prostředí (ČIŽP) u Lesů ČR a nyní navíc i výsledkům kontroly NKÚ u Vojenských lesů a statků, když ze zjištění obou těchto na sobě nezávislých kontrolních institucí plyne, že Lesy ČR používají pro stát nevýhodný obchodní model. Na jednáních Zemědělského výboru a jeho Podvýboru pro lesní hospodářství budu požadovat, aby ministr zemědělství bezodkladně inicioval změnu obchodního modelu Lesů ČR,  a tím i změnu Koncepce jejich strategického rozvoje.

Obchodní model VLS ČR dle NKÚ umožnil pružně reagovat na kůrovcovou kalamitu, když pouze 1 procento z objemu dříví prodaly VLS prostřednictvím elektronických aukcí porostů tzv. nastojato a zároveň se zcela vyhnuly systému víceletého komplexního outsourcingu svázaného s konkrétním územím. Právě elektronické aukce dříví tzv. nastojato a systém komplexního outsourcingu, kdy je státní dříví obchodováno prostřednictvím těžebních firem, jsou dle zjištění ČIŽP, která v loňském roce zveřejnila výsledky své kontroly u Lesů ČR,  dominantními příčinami šíření kůrovce v lesích ve správě státního podniku Lesy ČR. Obchodní model Lesů ČR je paradoxně postaven právě na těchto dvou způsobech prodeje dřeva. 


