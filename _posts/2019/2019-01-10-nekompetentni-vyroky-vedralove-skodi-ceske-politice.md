---
date:         2019-01-10
category:     blog
tags:         sněmovna legalizace komentář
layout:       post
title:        "Komentář předsedy Pirátů Ivana Bartoše: Nekompetentní výroky koordinátorky Vedralové škodí české protidrogové politice"
image:        /assets/img/articles/2019/ivan-bartos-zelena.jpg 
author:       Ivan Bartoš
---

Praha, 10. ledna 2019 – Úřad vlády podle nás překračuje své kompetence, když kariérní úřednici – národní protidrogové koordinátorce Jarmile Vedralové – dává možnost se veřejně vyjadřovat ke zdravotním tématům, která nejsou v její odborné kompetenci ani odborných znalostech a schopnostech. Národní protidrogová koordinátorka Jarmila Vedralová se kriticky vyjadřuje například k pirátskému návrhu na regulaci pěstování konopí pro vlastní potřebu, který prošel rozsáhlou veřejnou konzultací a získal podporu laické i odborné veřejnosti. Naposledy své nekompetentní výroky Jarmila Vedralová prezentovala  poslední prosincový den v rozhovoru pro Hospodářské noviny. Jménem Pirátské strany proto žádám, aby tyto a podobné názory nebyly vydávány jako názory odborné. Tímto způsobem totiž manipulují politickou debatu zvolených sněmovních zástupců, a především matou veřejnost.

Jarmila Vedralová ve zmíněném rozhovoru použila neozdrojované výroky vyřčené bez znalosti odborných podkladů. Tvrdí, že neexistuje dostatek údajů ze zemí, kde byla legalizace zavedena. Na základě toho se odvolává pouze na Kanadu, která konopí legalizovala na podzim roku 2018. Přitom již v roce 2013 došlo k legalizaci v Uruguayi, v roce 2014 v americkém Coloradu a o rok později ve Washingtonu D. C. Již v roce 1976 upravilo Nizozemí možnost užívání konopí ve specializovaných prodejnách, tzv. coffee shopech, následkem čehož došlo ke snížení počtu trestných činů. Zároveň nikde nebyl zaznamenán nárůst počtu uživatelů.

Své osobní názory vydává paní Vedralová za pozici odbornou. Tyto výroky však nejsou podpořené odbornými znalostmi, zkušenostmi ani erudicí. Za vyloženě nepřijatelné považuji například rady, aby si lidé s diagnostikovanou depresí šli zaběhat, odpočinout a pracovali se stresem. 


