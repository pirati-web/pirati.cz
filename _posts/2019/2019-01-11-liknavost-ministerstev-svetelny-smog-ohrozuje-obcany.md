---
date:         2019-01-11
category:     blog
tags:         vláda životní-prostředí
layout:       post
title:        "Liknavost ministerstev při plnění plánů na omezení světelného smogu ohrožuje zdraví občanů"
image:        /assets/img/articles/2018/svetlo-smog.jpg
author:       Dana Balcarová
authorId: dana.balcarova
---

Praha, 11. ledna 2019 – Vláda ČR na dnešní mimořádné páteční schůzi hodnotila plnění úkolů pro omezení světelného znečištění. Podle plánu z března roku 2018 dostaly konkrétní úkoly Ministerstvo životního prostředí, Ministerstvo pro místní rozvoj, Ministerstvo dopravy, Ministerstvo průmyslu a obchodu a Ministerstvo zdravotnictví. Ne všechny rezorty však k plnění úkolů přistupují svědomitě. Ministerstvo zdravotnictví za uplynulou dobu nepřišlo ani s návrhem, který by stanovil podmínky ochrany zdraví v souvislosti se světelným smogem. A Ministerstvo pro místní rozvoj, které mělo navrhnout technické požadavky na stavby, rozhodlo, že příslušnou vyhlášku změní až v souvislosti se změnou stavebního zákona, jehož paragrafované znění chce předložit až v srpnu 2021. Řešení světelného znečištění se tak odsouvá takřka na neurčito.

Světelné znečištění narušuje jak spánkový rytmus, a tím i lidské zdraví, tak i přirozený přírodní ekosystém. Zdrojem světelného znečištění jsou jak lampy veřejného osvětlení, tak světelné reklamy, poutače, ale i doprava a další zdroje nadbytečného světla. Proto požaduji podniknutí konkrétních kroků proti světelnému smogu. Odkládání řešení tohoto problému totiž znamená jen další ohrožování zdraví občanů i našeho přírodního bohatství.
