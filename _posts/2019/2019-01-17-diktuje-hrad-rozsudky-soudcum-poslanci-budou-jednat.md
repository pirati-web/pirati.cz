---
date:         2019-01-17
category:     blog
tags:         sněmovna legislativa
layout:       post
title:        "Diktuje Hrad rozsudky soudcům a kšeftuje s funkcemi? O nezávislosti soudců budou jednat poslanci"
image:        /assets/img/articles/2018/michalek2.jpg 
author:       Jakub Michálek
---

Praha, 17. ledna 2019 – Piráti žádají mimořádné jednání sněmovního Ústavně právního výboru. Řešit se tam má údajné ovlivňování soudců Nejvyššího správního soudu. Piráti chtějí, aby byli na půdu Sněmovny pozváni jak soudci Vojtěch Šimíček a Josef Baxa, tak kancléř Vratislav Mynář nebo přímo prezident Miloš Zeman. Neveřejné jednání Podvýboru pro justici a soudní samosprávu by mohlo proběhnout příští týden.

> „Justice nemá šéfa, který zařizuje prezidentovy věci, ale tvoří ji nezávislí soudci. Požádal jsem za náš klub o svolání mimořádného Ústavně právního výboru Sněmovny. Nezávislost soudců musíme důsledně a kategoricky bránit, protože bez nezávislých soudců nejsou ani práva občanů. Je nutné, aby se politici konečně naučili respektovat nezávislost soudců a nežádali po nich konkrétní rozhodnutí. Tento případ je o to horší, protože s rozhodnutím soudu byla spojována nominace do Ústavního soudu ČR. To je přitom nejslabší a nejzranitelnější článek nezávislé justice, protože výkonná moc může díky rozhodování o kariérním postupu tlačit soudce ke konkrétním protislužbám,“ říká k tomu místopředseda Ústavně právního výboru a předseda klubu Pirátů Jakub Michálek.

Pokud se prokáže, že Hrad obchodoval s funkcemi a zasahoval do nezávislosti soudců, mohlo by to podle Michálka vést až k impeachmentu.

Problematické případy ovlivňování soudců Hradem zveřejněné médii:

* Hradní kancléř Vratislav Mynář prý ústavnímu soudci Vojtěchovi Šimíčkovi v roce 2015 předával přání prezidenta Zemana, jak má rozhodnout o služebním zákonu a vyptával se ho na svůj případ korupce v Lesní správě.
* Prezident na schůzce s novým předsedou NSS Michalem Mazancem požadoval, aby se místopředsedou NSS stal soudce Libor Vávra z MS Praha, ačkoliv podle zažité praxe soudu jsou místopředsedové NSS jmenováni z tohoto soudu.
* Ještě závažnější je případ zveřejněný bývalým předsedou NSS Josefem Baxou, kterému prý Miloš Zeman nabízel post šéfa Ústavního soudu v souvislosti s rozhodováním NSS v kauze jmenování profesorů v prezidentův prospěch.
* Miloš Zeman měl podle Josefa Baxy prohlásit, že za ním byl Daniel Beneš z ČEZ a že tam má ČEZ nějaký případ, který je potřeba rozhodnout a o nějakou dobu později mu prezident Zeman řekl, že pan Beneš pozdravuje a děkuje.
