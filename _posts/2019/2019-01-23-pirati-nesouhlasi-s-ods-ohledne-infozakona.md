---
date:         2019-01-23
category:     blog
tags:         sněmovna spravedlnost-a-justice
layout:       post
title:        "Komentář Jakuba Michálka: Piráti nesouhlasí se záměrem senátora ODS zkomplikovat poskytování informací občanům"
image:        /assets/img/articles/2019/michalek-5.jpg 
author:       Jakub Michálek
---

Praha, 23. ledna 2019 – Senát může zásadně zhoršit ochranu práva občanů na informace, které jim mají poskytovat státní úřady. Senátor Miloš Vystrčil (ODS) totiž navrhl vypuštění informačního příkazu z návrhu novely, která zavádí GDPR. To by znamenalo, že bude dál trvat stav, kdy se občan žádající o informace nedomůže účinné nápravy obstrukcí, ačkoliv právo na informace je zaručeno ústavou. 

Informační příkaz v případě nezákonných obstrukcí veřejných institucí umožňuje nadřízenému úřadu přikázat, aby veřejná instituce informace poskytla. Jeho zavedení schválila loni Poslanecká sněmovna na náš návrh. 

Piráti důsledně brání transparentní stát a veřejnou správu. Podle Pirátů má každý občan právo na informace a musí zde existovat efektivní nástroj, jak obstrukce některých úřadů při poskytování informací řešit. Data a informace jsou totiž nové bohatství a pokud se občan i podnikatelé musí o data roky soudit, zpomaluje to celou naši ekonomiku a také to znemožňuje veřejnou kontrolu fungování státní správy. 

O pozměňovacím návrhu rozhodne senátní výbor pro veřejnou správu dnes od 13:20 v rámci návrhu zákona o zpracování osobních údajů (prováděcí zákon k GDPR).
