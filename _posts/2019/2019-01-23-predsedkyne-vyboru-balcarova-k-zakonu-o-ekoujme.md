---
date:         2019-01-23
category:     blog
tags:         sněmovna životní-prostředí celostátní
layout:       post
title:        "Komentář Dany Balcarové: Sněmovna přiznala ekologům právo zapojit se do prevence ekologické újmy, odmítla ale rozšířit ochranu druhů a půdy"
image:        /assets/img/articles/2019/balcarova-snemovna.jpg 
author:       Dana Balcarová
---


Praha, 23. ledna 2019 – Sněmovna dnes schválila změny v zákoně o ekologické újmě, které přinášejí právo zapojit se do ochrany životního prostředí ekologickým organizacím, jak je běžné v zemích Evropské unie. Bohužel však Sněmovna nepřijala moje pozměňovací návrhy týkající se rozšíření působnosti zákona na oblasti ochrany půdy a chráněných druhů. 

Chtěla jsem, aby se zákon vztahoval nejen na evropsky chráněné druhy, ale logicky i na druhy vyjmenované českou legislativou. Dále jsem navrhovala širší ochranu půdy – v ČR zákony chrání zemědělskou a lesní půdu, ale chybí legislativa vztahující se k újmě na tzv. ostatních plochách a stavebních pozemcích, což je například půda v obcích. Může přitom jít o rozsáhlé pozemky určené k výstavbě, areály průmyslových podniků či komunikace. I tato půda by měla být chráněna před znečištěním a měla by existovat možnost uložit pokutu a opatření k nápravě tomu, kdo znečištění způsobil. Příkladem je dlouhodobé průmyslové znečištění, které způsobuje ukládání těžkých kovů do půdy. A přestože primární koncentrace škodlivin ve vzduchu nemusí být vysoká, dlouhodobé ukládání může vést k značné kontaminaci půdy, a to prvky jako jsou kadmium, se kterým se pracuje ve sklárnách nebo arsenem pocházejícím z těžby. Vlivem druhotné prašnosti vznikající na stavbách nebo v dopravě může dojít k vdechování, ale i k nechtěné konzumaci těchto prvků.

Dokud nebude zákon brát v úvahu veškerá rizika, hrozí, že zůstane mrtvým a nepoužívaným zákonem.
