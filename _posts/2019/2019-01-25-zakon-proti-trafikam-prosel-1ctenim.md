---
date:         2019-01-25
category:     blog
tags:         sněmovna otevřený-stát
layout:       post
title:        "Zákon proti politickým trafikám prošel prvním čtením"
image:        /assets/img/articles/2019/michalek-list.jpg 
author:       Jakub Dušánek
---


Praha, 25. ledna 2019 – Sněmovnou dnes v prvním čtení prošel vládní návrh nominačního zákona. Premiér Babiš předložil návrh na základě apelu Pirátů po tom, co byl jejich přísnější návrh zamítnut. Piráti návrh ANO podpořili, budou však usilovat o změny ve druhém čtení. Jak uvedl předseda poslaneckého klubu Pirátů Jakub Michálek, zásadním požadavkem Pirátů bude zahrnutí vlastnické politiky, kterou obsahoval původní návrh Pirátů zamítnutý vládní koalicí.

> „Nominační zákon je důležitou součástí protikorupční legislativy. Proto dohlédneme na to, aby měl obsah a byl opravdu funkční. Jedním z našich požadavků proto bude zavedení tzv. vlastnické politiky. To by pro státní společnosti znamenalo jasné definování cílů, odpovědnosti za jejich plnění, a tedy i efektivnější kontrolu. Budeme usilovat o to, aby zásadní rozhodnutí o majetku projednala Sněmovna, která dle ústavy plní vůči vládě kontrolní funkci. Pokud by tento model fungoval již dříve, mohlo se předejít mnoha sporům, včetně vleklého případu OKD,“ připomněl Michálek jeden z hlavních prvků pirátského návrhu z března loňského roku.

> Poslanec Pirátů Tomáš Martínek, který byl spoluautorem pirátského návrhu zákona, dodává: „Navržená podoba je oproti dříve předloženým poslaneckým návrhům Pirátů a dalších mírnější a nemusí tak plnit očekávání, která od tohoto zákona občané mají. Piráti proto předloží pozměňovací návrhy, které se to budou snažit napravit. Jedním z nich bude například závaznost rozhodnutí nominačního výboru, který ověřuje odbornost navrženého kandidáta do dozorčí nebo správní rady. Závaznost rozhodnutí doporučuje i platforma Rekonstrukce státu.“ 

Garančním výborem nominačního zákona se stal Hospodářský výbor, který má 60 dnů na projednání. Poté bude návrh zařazen na program druhého čtení, kde proběhne načítání pozměňovacích návrhů.
