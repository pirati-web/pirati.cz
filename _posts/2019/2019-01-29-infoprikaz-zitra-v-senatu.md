---
date:         2019-01-29
category:     blog
tags:         sněmovna otevřený-stát
layout:       post
title:        "Senát zítra rozhodne o osudu práva lidí na informace"
image:        /assets/img/articles/2018/wagenknecht.jpg 
author:       Jakub Dušánek
authorId: jakub.dusanek
---


Praha, 29. ledna 2019 – Senátní výbor pro územní rozvoj před týdnem přijal usnesení, kterým navrhuje zrušit informační příkaz. Pokud by zítra Senát přijal návrh v této podobě, právo občanů na informace by zůstalo nadále těžko vymahatelné v případech, kdy úřady obstruují. Pirátský senátor Lukáš Wagenknecht proto bude apelovat na senátory, aby zohlednili zájem občanů i současnou „děravou“ úpravu, která neochotným institucím usnadňuje nezákonné jednání.

> „Informační příkaz v případě nezákonných obstrukcí veřejných institucí umožňuje nadřízenému úřadu přikázat poskytnutí informace. Poslanecká sněmovna tento návrh Pirátů schválila a nevidím důvod, proč občanům bránit domoci se svého práva. Roky soudních sporů o informace mají negativní vliv na soudnictví, ekonomiku i veřejnou kontrolu státní správy,“ uvedl senátor Wagenknecht. 

> „Po dlouhých dvaceti letech můžeme mít efektivní nástroj proti obstrukcím úřadů. Náš návrh na rozšíření působnosti ÚOOÚ, na který by se žadatel mohl nově obrátit namísto na soud, uleví i administrativě obcí. Ty jsou účastníky tzv. ping-pongu, kdy tázané úřady opakovaně nezákonně odmítají poskytnout informace i přes rozhodnutí odvolacího úřadu. Jsem přesvědčen, že senátoři zváží přínosy našeho návrhu, pro který ve Sněmovně zvedli ruku zástupci všech stran s výjimkou ODS a KSČM,“ připomněl Jakub Michálek prosincové hlasování Sněmovny.

O podobě návrhu by měl zítra na své 5. schůzi rozhodnout Senát. Návrh zákona o zpracování osobních údajů bude třetím projednávaným bodem v pořadí.
