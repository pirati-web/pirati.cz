---
date:         2019-01-29
category:     blog
tags:         sněmovna otevřený-stát celostátní
layout:       post
title:        "Registr smluv, autorský zákon, eNeschopenka – Sněmovna bude tento týden řešit klíčové body pirátského programu"
image:        /assets/img/articles/2019/tk26schuze-pokrac.JPG 
author:       Jakub Dušánek
authorId: jakub.dusanek
---

Praha, 29. ledna 2019 – Zákon o registru smluv, platy poslanců, autorský zákon a nemocenské pojištění byly hlavními tématy Pirátů na tiskové konferenci před pokračováním 26. schůze Poslanecké sněmovny.  

> „Zákon o registru smluv je jedna z 20 programových priorit Pirátů. Jeho projednání jsme navrhovali opakovaně už od 7. března, kdy prošel 1. čtením. Od té doby byl návrh čtrnáctkrát vyobstruován a byl projednán sedmi výbory. Přitom jde o elementární věc, aby firmy s většinou státního podílu zveřejňovaly své smlouvy. Máme slovo předsedy poslaneckého klubu ANO Jaroslava Faltýnka, že Sněmovna dnes konečně návrh ve 2. čtení projedná,“ uvedl předseda pirátského klubu Jakub Michálek ke klíčovému pirátskému návrhu. Doplnil, že Sněmovna se ve čtvrtek bude zabývat též snížením platů politiků v případě neomluvené nepřítomnosti: „Pokud nebude poslanec přítomen na dvou jednacích dnech sněmovny bez omluvy, dostane pouze poloviční měsíční plat a náhrady. Po 20 letech účinnosti tohoto zákona se tak aktivuje ustanovení, které se dosud nepoužilo. V této věci máme podporu předsedy Sněmovny Radka Vondráčka.“

> Poslankyně Lenka Kozlová poté uvedla, že Sněmovna se bude zabývat návrhem autorského zákona vráceným Senátem: „Ze Senátu se návrh vrací se dvěma pozměňovacími návrhy, které podpoříme. Jde nám o to, aby zejména drobní živnostníci nemuseli platit za puštěné rádio v kadeřnictví nebo jiné provozovně. Kolektivním správcům totiž nejdříve platí samotná rádia a podruhé ještě živnostník. Zároveň se chystáme hlasovat i pro návrh, který povolí kopírování notovin.“

> Poslanec Lukáš Kolářík následně informoval o návrhu zákona k nemocenskému pojištění neboli eNeschopence: „Přesto, že se tento návrh prezentuje jako digitalizace státu, ve skutečnosti tomu tak není. Projekt eNeschopenky funguje už od roku 2010, ale používají ho pouze 4 procenta lékařů, protože je uživatelsky nepřívětivý. Aktuální návrh pak pouze stanoví povinnost tento systém používat. Zavedením eNeschopenky bylo podmiňováno zrušení karenční doby. Nicméně patřičná data získají zaměstnavatelé až po osmi dnech a navíc pouze po podání žádosti. Protože ministerstvo avizuje od roku 2020 plnohodnotnou eNeschopenku, která byla diskutována v minulém volebním období a se kterou všechny strany souhlasí, přijde nám tato přechodná záležitost, která navíc bude stát spoustu peněz, naprosto nepřijatená.“
