---
date:         2019-02-01
category:     blog
tags:         celostátní vláda spravedlnost-a-justice
layout:       post
title:        "Komentář: Michal Hašek nemá osobnostní, profesní ani odborné předpoklady zastávat pozici člena Legislativní rady vlády"
image:        /assets/img/articles/2018/michalek-piskovec.jpg
author:       Jakub Michálek
authorId: jakub.michalek
---


Praha, 1. února 2019 – Piráti nesouhlasí s návrhem, aby Babišova vláda jmenovala do Legislativní rady vlády vysloužilého poslance Michala Haška, chráněnce prezidenta Miloše Zemana. Hašek je advokátní koncipient s titulem z pochybné vysoké školy Sládkovičovo na Slovensku, navíc se vzdělává u trestně stíhaného advokáta Miroslava Jansty. Před jmenováním Haška varuji v otevřeném dopise premiérovi Andreji Babišovi.

Michal Hašek nemá osobnostní, profesní ani odborné předpoklady zastávat pozici člena Legislativní rady vlády, ve které zasedají největší odborníci a autority na jednotlivé oblasti práva v České republice. Mám velké pochybnosti, že Michal Hašek by do této společnosti měl patřit. Nominace Haška vyvolává dojem, že jde o protekční umístění do klíčové pozice s vlivem na celou legislativu, nikoliv o nominaci renomovaného odborníka. Opravdu není vhodné, aby politický nominant získal možnost prznit legislativu pod rouškou odborného dohledu – to je jako udělat kozla zahradníkem. Nominace vyplývá z podkladů na jednání vlády, které mají poslanci k dispozici.

Hašek získal titul JUDr. na vysoké škole v městečku Sládkovičovo na Slovensku, kterou v té době vedl slovenský sociálně demokratický poslanec, který byl také konzultantem jeho práce. Hašek na základě veřejného zájmu slíbil, že zveřejní svou rigorózní práci, avšak neučinil tak. Ta se později na veřejnost dostala a byly vzneseny silné pochybnosti o její kvalitě. Jak je z veřejně dostupných zdrojů známo, Hašek má za sebou velmi kontroverzní minulost, a to jak z hlediska profesního, tak i z hlediska vzdělání a odbornosti. Lze jmenovat například kauzu s fiktivní tiskovou mluvčí, ze které se vyklubala kontroverzní lobbistka Jana Mrencová či tzv. lánskou schůzku, o které prokazatelně Hašek lhal v přímém přenosu televizi.

JUDr. Hašek je aktuálně zapsán jako advokátní koncipient u advokátní kanceláře Jansta, Kostka spol. Ze zákona přitom vyplývá, že advokátní koncipient vykonává u advokáta nebo společnosti právní praxi, jejímž cílem je získat pod vedením a dohledem školitele znalosti a osvojit si zkušenosti potřebné k výkonu advokacie. Lze tedy pochybovat o tom, že osoba vykonávající praxi pod dohledem školitele je odborně schopna být členem Legislativní rady vlády. V souvislosti s koncipientskou praxí JUDr. Haška je rovněž nutné zmínit, že tuto vykonává u advokátní kanceláře JUDr. Miroslava Jansty, advokáta, který je v současné době trestně stíhán.



[Otevřený dopis premiérovi Andreji Babišovi](https://pirati.cz/assets/pdf/dopis-jmenovani-haska-lrv.pdf).
