---
date:         2019-02-05
category:     blog
tags:         celostátní finance
layout:       post
title:        "Ferjenčík: Vláda si výnosy EET vycucala z prstu"
image:        /assets/img/articles/2019/ferjencik-babis.jpg
author:       Mediální odbor
---

Praha, 5. února 2019 – Pirátský poslanec Mikuláš Ferječník dnes na tiskové konferenci představil analýzu, která zpochybnila metodiku Ministerstva financí ČR pro výpočet vlivu EET na výběr daní. Z odborného materiálu vyplývá, že čísla udávaná vládou nejsou podložená relevantními daty. Přínos třetí a čtvrté vlny EET, která se dotkne například lékařů, účetních, řemeslníků nebo právníků, Piráti zpochybňují dlouhodobě s poukazováním na vyšší byrokracii, náklady na straně živnostníků a diskutabilní přínos. Závěry analýzy dávají jejich argumentům za pravdu. 

> „Ministerstvo financí ČR vychází z teze, že zavedení EET má pozitivní vliv na výběr DPH. Tuto tezi ministerstvo dále nerozvádí, nedokazuje ani neodůvodňuje. Odhad výnosů EET pracuje s arbitrárně stanoveným koeficientem autonomního růstu inkasa DPH a zbytek prohlašuje za vliv EET. V případě, kdy by ministerstvo použilo jiný odůvodněný koeficient, vliv EET na výběr DPH by byl záporný a dosahoval by hodnot minus dvě miliardy korun. Při rozšíření vládou používané metodiky na výběr DPH v celé ekonomice se vliv EET ‚projevuje‘ i v odvětvích, ve kterých nebylo EET zavedeno, a to jako nárůst 5,9 mld. korun, což je samozřejmě nemožné,” uvedl obsah analýzy Ferjenčík.

> „Data a závěry expertizy dokazují, že vláda vliv EET a kontrolních hlášení účelově nadhodnocuje, aby vyhověla číslům, která si předem chybně stanovila. Osobně vládě doporučuji, aby se místo zvyšování byrokracie živnostníkům soustředila na boj proti daňovým únikům v řádu miliard, například do daňových rájů,” shrnuje Ferjenčík závěry nezávislého zhodnocení údajného přínosu EET do státního rozpočtu. „Babiš si to prostě vycucal z prstu,” uzavřel. 

Piráti jdou opačným směrem než vláda, proto ve Sněmovně navrhli snížení daní všem pracujícím o 5 tisíc korun za rok, zrušení EET pro neplátce DPH, možnost zřídit si firmu za jeden den a možnost odložit podání daňového přiznání o jeden měsíc, pokud ho plátce podává elektronicky. 

* [Efekt EET a kontrolních hlášení na výběr daní za roky 2016 a 2017](https://pirati.cz/assets/pdf/eet-kontrolni-hlaseni.pdf)

* [Základní údaje o výběru EET v roce 2017](https://pirati.cz/assets/pdf/eet-plakaty.pdf)
