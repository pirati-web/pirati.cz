---
date:         2019-02-08
category:     blog
tags:         Evropská-unie
layout:       post
title:        "Piráti podepsali společný program evropských pirátských stran"
image:        /assets/img/articles/2019/gregorova.jpg
author:       Mediální odbor
---

Lucemburk, 9. února 2019 - Svůj podpis pod společný program evropských pirátských stran pro volby do Evropského parlamentu dnes na setkání v Lucemburku připojili i zástupcí České pirátské strany. České Piráty na setkání Evropské pirátské strany kromě jiných reprezentoval lídr české kandidátky Marcel Kolaja a dvojka na kandidátce a předsedkyně Evropské pirátské strany Markéta Gregorová. 

Stejně jako před pěti lety i pro letošní volby do Evropského parlamentu, které proběhnou v květnu 2019, vytvořily kandidující evropské pirátské strany společný program. Na jeho tvorbě se podílely stovky českých i evropských Pirátů. Oproti programu z roku 2014 je vidět široký záběr témat, které Piráti pokrývají – kromě reformy copyrightu či digitální agendy se tentokrát do programu dostalo široké spektrum témat od vzdělávání, životního prostředí a zemědělství, přes zahraniční politiku a obranu, dopravu, daňový systém či vesmírný program.

> „Tvorbu programu jsem od loňského května koordinovala a mám radost, že jsme dnes proces úspěšně stvrdili podpisem. Na širokém spektru témat je také vidět, že jako hnutí jsme v celé Evropě dospěli do relevantní politické síly, která má jasné politické směřování: k Evropě svobodné a demokratické, ale především Evropě lidí, ne korporací či zájmových skupin,“ říká k podpisu programu Gregorová.

> „Podpis memoranda třinácti evropskými stranami ukazuje skutečnou sílu pirátského hnutí. V Evropském parlamentu je ho třeba. Současný parlament totiž nedokázal reformovat autorské právo a aktuálně řešená směrnice vše jen zhoršuje. Současné archaické pojetí copyrightu nemůže být uplatněno jinak, než prostřednictvím cenzury. Naše občanská práva a základní svobody zmizí, pokud si to neuvědomíme a neprovedeme zásadní reformu copyrightu,“ řekl na tiskové konferenci Marcel Kolaja, lídr českých Pirátů do evropských voleb. 

> „Procházíme turbulentním vývojem daným vzestupem digitální éry. Přejeme si, aby nové technologie chránily lidskou svobodu, nikoli, aby byly zneužívány k utahování šroubů. Chceme lidskou a moderní Evropu, která bude udávat světu kurz v otázkách využívání technologií, inovací, demokracie, občanské participace a životního prostředí. Jsem přesvědčena, že hlas Pirátů v Evropě bude po květnových volbách silnější. Z celého srdce přeji českým Pirátům takový úspěch ve volbách, jaký si předsevzali,“ řekla po tiskové konferenci pirátská europoslankyně Julia Reda (Pirátská strana Německa).  
