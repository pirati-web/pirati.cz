---
date:         2019-02-14
category:     blog
tags:         celostátní kontrola-moci-a-mocných legislativa
layout:       post
title:        "Piráti zaslali ministrovi návrhy, jak zrychlit soudy: Omezit zbytečnou represi, analyzovat rozdíly mezi soudy, vymáhat škodu po odsouzených soudcích a povolit hromadné žaloby"
image:        /assets/img/articles/2019/michalek-piskovec.jpg
author:      Jakub Michálek
authorId: jakub.michalek
---

Praha, 14. února 2019 - Celkem čtyři interpelace podal pirátský poslanec Jakub Michálek na ministra spravedlnosti Jana Kněžínka, ve kterých řeší nedostatky v rychlosti soudních řízení. Patří mezi ně velké rozdíly ve výkonnosti jednotlivých soudů, otázka vymáhání škody po kárně odsouzených soudcích či nemožnost uplatňovat po státu škodu v připravovaných hromadných žalobách. Návrh se opírá o analýzu vypracovanou advokátem Davidem Záhumenským, který se profesně věnuje průtahům v soudních řízeních. 

> „Odborná analýza ukazuje, že nejjednodušším způsobem, jak zrychlit soudy, je snížit počet věcí, které neužitečně řeší a které je zahlcují. Jde zejména o zbytečné přezkumy svéprávnosti, které prodlužují opatrovnická řízení a kontraproduktivní použití trestní represe. Například zavřít člověka do vězení kvůli zanedbání povinné výživy většinou nevede k tomu, že začne platit výživné, proto chceme spíše posílit nástroje exekutorů, jako je zabavení řidičského průkazu. Také by bylo vhodné zvýšit hranice škody na dvojnásobek a navýšit poplatek, který platí odsouzený jako paušální náklad řízení, který se mnoho let nezvyšoval,” uvedl předseda poslaneckého klubu Pirátů Jakub Michálek.

> „Doposud nebyla zpracována analýza, která by vysvětlila, proč jsou mezi jednotlivými soudy tak velké rozdíly, že některý soud je dvakrát pomalejší než jiný. Proto ministerstvo žádáme o její zpracování, aby mohlo dojít k účinné nápravě. Dále nás zajímá, zda ministerstvo vymáhá škodu po soudcích odsouzených kárným soudem za závažná provinění v jejich práci, aby osobně odpovídali za škodu, kterou způsobí účastníkům soudních řízení a navrhujeme prodloužení promlčecí lhůty pro uplatnění takového nároku ze strany státu po soudci, který se dopustil kárného provinění či trestného činu v souvislosti se svou funkcí. Rovněž by mělo být umožněno, aby se lidé v případech, kdy je velké množství účastníků řízení, mohli domáhat náhrady škody po státu cestou hromadných žalob. Je to jednodušší, rychlejší a pro stát levnější cesta,” uzavřel Michálek. 

### Úplná znění všech interpelací


* [Analýza možností zrychlení soudního řízení](https://github.com/pirati-byro/spisy-jm/blob/master/17426-interpelace-MinSpr-velke-rozdily-ve-vykonnosti-soudu/02-analyza/180119_analyza_delka_rizeni_Zahumensky.pdf)
* [Velké rozdíly ve výkonnosti soudů a opatření k nápravě](https://github.com/pirati-byro/spisy-jm/blob/master/17426-interpelace-MinSpr-velke-rozdily-ve-vykonnosti-soudu/01-nase%20interpelace/Interpelace.pdf)
* [Vymáhání regresu vůči soudcům a prodloužení promlčecí lhůty](https://github.com/pirati-byro/spisy-jm/blob/master/17436-interpelace-MinSpr-vymahani-regresu-vuci-soudcum-a-prodlouzeni-promlceci-lhuty/01-nase%20interpelace/Interpelace.pdf)
* [Valorizace paušálních částek nákladů trestního řízení](https://github.com/pirati-byro/spisy-jm/blob/master/17442-interpelace-MinSpr-valorizace-pausalnich-castek-nakladu-trestniho-rizeni/01-nase%20interpelace/Interpelace.pdf)
* [Zařazení možnosti uplatňovat nárok podle zákona o odpovědnosti státu za škodu v rámci hromadných žalob](https://github.com/pirati-byro/spisy-jm/blob/master/17438-interpelace-MinSpr-zarazeni-moznosti-uplatnovat-narok-podle-zakona-o-odpovednosti-statu-za-skodu-v-ramci-hromadnych-zalob/01-nase%20interpelace/Interpelace.pdf)
