---
date:         2019-02-18
category:     blog
tags:         celostátní cenzura digitalizace
layout:       post
title:        "Piráti i nadále zachraňují svobodu internetu"
image:        /assets/img/articles/2019/kolaja-marcel.jpg
author:       Mediální odbor
---

Brusel, 18. února 2019 – V minulých týdnech skončila vyjednávání ohledně finální podoby tzv. copyrightové směrnice, o níž Piráti v posledním roce informovali a snažili se o její zlepšení. Verze, kterou nakonec má Evropský parlament na přelomu března a dubna schvalovat, přináší zhoršení situace pro menší nakladatelství i poskytovatele obsahu na internetu, což je zásah do svobody slova i svobodného internetu. Piráti proto spouštějí intenzivní kampaň, aby schválení zabránili.

Pro občany spustili Piráti webovou stránku [zachrainternet.cz](https://zachrainternet.cz), na níž nejen informují, proč jsou články 11 a 13 ve směrnici tak špatné, ale také poskytují občanům návod, jak kontaktovat své europoslance, jak kdo ve věci směrnice hlasoval naposledy a kteří z nich v květnu budou obhajovat svůj mandát. 

> „Tato směrnice je typickým příkladem toho, co můžeme my jako Piráti zásadně ovlivnit svou přítomností v Evropském parlamentu. Reflektujeme posun do 21. století a nepodpoříme zákony, které omezují svobodu slova a rozbíjí základy webu,“ říká Marcel Kolaja, lídr Pirátů do Evropského parlamentu.

Směrnici od začátku Piráti konzultují s Julií Redou, německou pirátskou europoslankyní a hlavním opozičním hlasem v Evropském parlamentu. Dnes se dva čeští Piráti, Markéta Gregorová a David František Wagner, účastní v Bruselu schůzky s Redou a jejím týmem k dalšímu postupu ohledně boje proti směrnici. O víkendu zároveň přijede Reda do České republiky, aby české Piráty v kampani podpořila. 

> „V sobotu proběhne panelová diskuze s Julií Redou a Marcelem Kolajou na téma svobody internetu v hotelu Continental v Brně. Zastřešující téma nese název „Jak přicházíme o svobodu?“ a přednášet bude například také Kateřina Procházková ze Sinopsis o tzv. social score v Číně či Vojtěch Boháč, zakladatel audiovizuálních zahraničních reportáží Voxpot,“ zve hlavní organizátorka a vedoucí zahraničního odboru Pirátů, Markéta Gregorová. 

V neděli se Julia Reda s pirátskými poslanci setká v Pirátském centru v Praze za účasti odborné veřejnosti. Další akce a záznamy z těch proběhlých budou zveřejňovány na [zachrainternet.cz](https://zachrainternet.cz). Počítá se opět i s celoevropskými demonstracemi – do ulic vyjdeme 23. března 2019.
