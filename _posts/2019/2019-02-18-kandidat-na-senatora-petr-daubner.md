---
date:         2019-02-18
category:     blog
tags:         celostátní Praha senát volby
layout:       post
title:        "Kandidátem Pirátů na senátora v obvodě Praha 9 je Petr Daubner"
image:        /assets/img/articles/2019/daubner-petr.jpg
author:       Mediální odbor
---


Praha, 18. února 2019 – Kandidátem Pirátů do dubnových doplňovacích voleb do Senátu za obvod Praha 9 se stal Petr Daubner. Šestačtyřicetiletý středoškolský pedagog a zastupitel Městské části Praha 9 uspěl v primárních volbách Pirátů a rovněž získal podporu politických stran a hnutí SENÁTOR 21, Strany zelených a ČSSD. 

> „Na Praze 9 žiji a pracuji od roku 2007. Mám k naší Devítce silný vztah, který se ještě posílil v říjnu 2018, kdy jsem byl zvolen za Piráty do zastupitelstva MČ Praha 9. Jsem si dobře vědom faktu, že senátorský mandát v našem obvodu je časově velmi omezený na 1,5 roku. Je to dost málo, ale jsem ochoten hodně se učit a pracovat. Význam role Senátu vzrůstá v době, kdy narůstají útoky na samotné principy demokratického právního státu. Proto bych se rád zaměřil především na obranu demokracie, jejích hodnot a principů. Dále bych se chtěl věnovat problematice školství, ke kterému mám nejblíž. Školství je velké téma nejenom na Praze 9, ale i v celé Praze a na celostátní úrovni,“ uvedl ke svým plánům Petr Daubner.

Petr Daubner vystudoval učitelský obor zeměpis-dějepis na Přírodovědecké a Filozofické fakultě Univerzity Karlovy v Praze. Nejprve vyučoval na základní škole, od roku 2007 působí na gymnáziu. Je autorem internetové učebnice dějepisu pro střední školy. Jeho největším koníčkem je cestování: navštívil více než 80 zemí na všech sedmi kontinentech. Pedagogické zkušenosti chce zúročit i v Senátu, kde zároveň hodlá hájit pirátské principy otevřenosti, transparence a právního státu.

Na mandát senátorky v senátním obvodě č. 24 – Praha 9 rezignovala v lednu 2019 Zuzana Baudyšová ze zdravotních důvodů. Funkční období nově zvoleného senátora proto skončí už na podzim 2020, kdy v bude v řádném termínu volena třetina senátorů. Doplňovací volby na Praze 9 proběhnou 5. a 6. dubna 2019.
