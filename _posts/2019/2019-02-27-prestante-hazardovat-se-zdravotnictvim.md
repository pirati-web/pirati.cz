---
date:         2019-02-27
category:     blog
tags:         sněmovna celostátní zdravotnictví
layout:       post
title:        "Přestaňte hazardovat se zdravotnictvím, varují Piráti vládu"
image:        /assets/img/articles/2018/tresnak.jpg
author:       Mediální odbor
---

Praha, 27. února 2019 – Podle Pirátů si Ministerstvo financí ČR neví rady s předvolebními sliby a žongluje s daňovou zátěží mezi daní z příjmu a zdravotním pojištěním. Reforma zdravotního pojištění z pera ANO totiž zapříčiní, že daňoví poplatníci nebudou moci uplatnit slevy na dani. Stát se reformou také zřekne odpovědnosti za státní pojištěnce, tedy sociálně nejzranitelnější vrstvy obyvatel, které nechá napospas ekonomickému cyklu. Pokud se stát možnosti doplňovat prostředky do zdravotnictví prostřednictvím plateb za pojištěnce vzdá a nechá celý resort závislý na ekonomickém cyklu a výběru zdravotního pojištění od pracujících, může případná reforma ohrozit fungování celého zdravotnictví.

> Místopředseda Výboru pro zdravotnictví Petr Třešňák záměr vlády kritizuje: „I když financování resortu zdravotnictví není dle představ Pirátů, je to v tuto chvíli stabilní systém, v němž má stát možnost doplnit případný výpadek zdrojů. Uvedenou novelou se stát vzdává nepřímého vlivu na financování péče, který působí jako stabilizační prvek. Jde jednoznačně o zbytečný hazard s českými pacienty.“

Snižování daní se nekoná, jen výpadek odvodu za státní pojištěnce by znamenal zvýšení daňové sazby o více než 5 procentních bodů. 

> „Přestože neznáme přesné detaily navrhované reformy, už nyní je jasné, že toto zvýšení zdravotního pojištění negativně dopadne na zaměstnance i zaměstnavatele a Česko stále zůstane v první desítce zemí OECD s nejvyšším zdaněním práce,“ doplňuje ekonomický analytik České pirátské strany a spoluautor pirátské daňové reformy Marek Paris.

> Podle Olgy Richterové, místopředsedkyně Výboru pro sociální politiku, doplartí na navrhované změny pracující s nejnižšími mzdami: „ANO zdaní ty nejchudší pracující, kteří si nebudou moci uplatnit slevu na dani oproti zdravotnímu pojištění, a zároveň se zříká odpovědnosti za téměř 6 milionů státních pojištěnců. Pokud vím, není tento postup ani projednán s ostatními ministry. Paní ministryni Schillerovou naprosto nezajímá dopad na celkovou zdravotní a sociální politiku státu.“

> Poslanec Mikuláš Ferjenčík připomíná, že Piráti představili návrh daňové reformy, který měl zásadně zjednodušit administrativu jak na straně státu, tak občana, již v květnu 2017: „Stát potřebuje reformu daní, to víme od našeho vstupu do politiky. Jako Piráti jsme představili návrh jedné daňové sazby, která se nesnaží nikoho obelhat. Na rozdíl od návrhu ANO, který zjednodušuje daně pro stát, je chceme zjednodušit pro poplatníka. Byli bychom rádi, kdyby ministři za ANO přestali vymýšlet nesmysly a jak je jejich dobrým zvykem v jiných případech převzali i zde část našeho programu. Tyto výkřiky do tmy nejsou kvalitní daňová reforma, kterou nám tu Andrej Babiš slibuje.“
