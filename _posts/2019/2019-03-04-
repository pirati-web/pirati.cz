---
date:         2019-03-04
category:     blog
tags:         sněmovna celostátní evropská-unie vláda
layout:       post
title:        "Piráti podali výzvu Evropské komisi: Požadují, aby rozhodla v kauze střetu zájmů členů Vlády ČR"
image:        /assets/img/articles/2019/ivan-bartos-zelena.jpg
author:       Mediální odbor
---
 

Praha, 4. března 2019 – Předseda Pirátů Ivan Bartoš, pirátský senátor Lukáš Wagenknecht a místopředseda Pirátů Mikuláš Peksa dnes společně podali Evropské komisi výzvu z důvodu nečinnosti v kauze střetu zájmů členů vlády, a to premiéra Andreje Babiše a ministra zemědělství Miroslava Tomana. Evropská komise původně avizovala, že v této věci vyplývajícího z nového finančního nařízení EU rozhodne v lednu tohoto roku, nicméně se tak nestalo. I s ohledem na blížící se evropské volby, ze kterých vzejde mimo jiné i nové složení Evropské komise, lze mít oprávněné obavy o vůli současné komise tuto kauzu přesahující hranice České republiky vyřešit. Evropská komise přitom musí jednat bezodkladně a svými opatřeními zamezit případným škodám vzniklým ve vztahu k porušování evropských závazných předpisů.

> „Včasné rozhodnutí Evropské komise může v této věci ochránit veřejné prostředky a zmírnit tak případné škody. Právníci Evropské komise již zpracovali podrobný právní rozbor, tak předpokládám, že se jím komise bude řídit,” uvedl Ivan Bartoš. Samotná výzva se netýká auditů, které v těchto dnech Evropská komise provádí. Tyto audity se týkají období před nabytím účinnosti nového finančního nařízení a neřeší tak protiprávní stav poskytování dotací členům současné vlády v ČR po 2. srpnu 2018, který Piráti chtějí bezodkladně řešit.

Liknavý přístup současného složení Evropské komise může mít podle Pirátů značně negativní dopad. Finanční nařízení ke střetu zájmů vstoupilo v účinnost již před více než půl rokem a od této doby je porušováno. K tomuto závěru dospěl kromě analytického týmu Pirátů ve svém rozboru i Právní servis Evropské komise, který prostřednictvím světových médií unikl v prosinci minulého roku na veřejnost. Podle Pirátů další nečinnost Evropské komise zvyšuje nejistotu postavení členů české vlády a potenciální zneužívání jejich vládního postavení a také nejistotu čerpání evropských dotací koncernů Agrofert a Agrotrade. Piráti jsou přesvědčeni, že není možné čekat na příští složení Evropské komise, a to i s ohledem na slova komisařky Coriny Crețu, která v listopadu minulého roku na zasedání Výboru pro rozpočtovou kontrolu Evropského parlamentu potvrdila, že Evropská komise na zaslané otázky do konce ledna odpoví. 

> „Slíbenou odpověď jsme od komisařky doposud nedostali, a proto jsme se rozhodli touto výzvou přimět Evropskou komisi k akci, aby nedošlo ke zbytečnému odkladu rozhodnutí,” doplnil Bartoš.        

> „Společnosti z koncernu Agrofert jsou dlouhodobě štědrým sponzorem hnutí ANO. V minulosti věnovaly tomuto hnutí dokonce několik milionů korun. Vyčkávání s rozhodnutím v takto zásadní záležitosti se tak dotýká i přímo financování nejvlivnějšího politického uskupení v ČR,” dodává pirátský senátor Lukáš Wagenknecht. Piráti využili k podání výzvy článek 265 Smlouvy o fungování Evropské unie a Evropská komise tak bude mít 2 měsíce na odpověď.

Česká pirátská strana a Transparency International podali v minulém roce Evropské komisi podnět v souvislosti se střetem zájmů členů vlády – premiéra Andreje Babiše a ministra zemědělství Miroslava Tomana. K této věci dokonce Evropský parlament přijal rezoluci se závěrem, že Andrej Babiš a Miroslav Toman jsou ve střetu zájmů. Hned 3 eurokomisaři se této věci věnovali během svých pravidelných veřejných slyšení na půdě Evropského parlamentu. Toto téma již tedy podle Pirátů bylo podrobeno dostatečné odborné diskusi.  
