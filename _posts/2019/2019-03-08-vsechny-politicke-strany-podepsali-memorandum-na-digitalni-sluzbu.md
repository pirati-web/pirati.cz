---
date:         2019-03-08
category:     blog
tags:         sněmovna celostátní informatika
layout:       post
title:        "Všechny politické strany podepsaly memorandum o podpoře zákona o právu na digitální službu. Návrh jde do Sněmovny v březnu"
image:        /assets/img/articles/2019/ivan-navrh.jpg
author:       Ivan Bartoš
---

Praha, 8. března 2019 - Revoluční zákon o právu na digitální službu má podporu Pirátů i všech ostatních sněmovních stran, vládního zmocněnce pro IT a digitalizaci Dzurilly, ministra vnitra Jana Hamáčka i premiéra Andreje Babiše. Zástupci poslaneckých klubů včetně ministra dnes podepsali memorandum, které garantuje podporu zákona v následujícím období ve Sněmovně a zavazuje všechny aktéry ke spolupráci. Na základě zákona bude stát svým občanům garantovat možnost komunikovat s úřady státu čistě elektronicky, a to do pěti let od jeho přijetí.

> „Jsem rád, že se nám po roce práce na zákoně o právu na digitální službu podařilo získat podporu od ministra Hamáčka a skrze šéfa klubu Faltýnka i premiéra Babiše. Zákon je skutečně přelomový, neboť lidem zaručuje, že mohou požadovat elektronickou komunikaci s úřady a mění tak pohled na vztah občana a státu. Slibujeme si od toho zejména ulehčení každodenního života občanů a posun blíže k digitálnímu státu,” uvedl předseda Pirátů Ivan Bartoš.

Práce na zákoně probíhala pod záštitou Výboru pro veřejnou správu a regionální rozvoj, kterému Bartoš předsedá, ve spolupráci s ICT unií v čele s prezidentem Zdeňkem Zajíčkem, vládním zmocněncem Vladimírem Dzurillou, právníkem Františkem Korbelem a dalšími politiky a odborníky z oblasti eGovernmentu. Během následujících dní mají pod návrh zákona, který poslanci předloží do konce března, připojit své podpisy i jednotliví poslanci. Další zákony, které jsou nezbytné pro nastartování celého procesu, vypracuje a předloží Ministerstvo vnitra ČR opět v součinnosti s pracovní skupinou.

> „Zákon je v souladu s programem Digitálního Česka a na další roky bude definovat postup, kterým bude vláda každý rok garantovat digitalizaci svých agend. Právě závazek dostát v rozumném časovém horizontu této změny je to, co memorandum i zastřešující zákon přináší. V realizaci změn zákonů a postupném propojení informačních systémů je ještě spousta práce, která politiky i ministerstva čeká,” komentoval předseda Pirátů Ivan Bartoš.

### Odkazy

* [Dohoda uzavřená mezi politickými kluby](https://github.com/pirati-web/pirati.cz/raw/gh-pages/assets/pdf/dohoda.pdf)


