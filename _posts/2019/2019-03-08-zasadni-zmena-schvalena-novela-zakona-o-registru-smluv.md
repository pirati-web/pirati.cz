---
date:         2019-03-08
category:     blog
tags:         sněmovna celostátní Kontrola-moci-a-mocných
layout:       post
title:        "Sněmovna schválila návrh Pirátů na zrušení výjimek z registru smluv pro ČEZ a další společnosti"
image:        /assets/img/articles/2019/jakub-michalek.jpg
author:       Jakub Michálek
---

Praha, 8. března 2019 - Sněmovna dnes ve třetím čtení schválila stěžejní pirátskou novelu zákona o registru smluv. Díky tomu bude mít společnost ČEZ a další společnosti s většinovým podílem státu povinnost zveřejňovat klíčové dokumenty v registru smluv stejně jako všechny ostatní organizace ovládané státem.

> „Zrušení výjimky pro ČEZ a další společnosti patřící státu byla jedna z našich stěžejních priorit, s kterou jsme do Sněmovny šli. Přijetí novely bohužel vzhledem k obstrukcím ostatních stran trvalo celý rok, ale nakonec se nám tuto účelovou výjimku, kterou vládní koalice udělila v únoru 2017, podařilo zrušit. Firmy jako ČEZ, České dráhy a další tak budou mít povinnost zveřejňovat své smlouvy na internetu v registru smluv, stejně jako to již dělá například Budějovický Budvar. Klíčovou roli v tom sehrála podpora ze strany ANO a jeho zpravodaje poslance Adama Kalouse,” uvedl jeden z předkladatelů novely Jakub Michálek. 

Piráti věří, že novela je důležitá proto, aby veřejnost měla účinný přístup k informacím o smlouvách státních a polostátních subjektů v řádu nejméně miliard korun ročně. Předchozí podoba zákona podle nich umožňovala zcela skrýt informace o případných nevýhodných smlouvách. 
