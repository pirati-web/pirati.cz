---
date:         2019-03-12
category:     blog
tags:         sněmovna celostátní kontrola-moci-a-mocných
layout:       post
title:        "Komentář Ondřeje Polanského: Vláda rezignovala na boj s korupcí, akční plán je nedostatečný"
image:        /assets/img/articles/2019/ondrej-polansky.jpg
author:       Ondřej Polanský
authorId: ondrej.polansky
---

Praha, 11. března 2019 – Vláda Andreje Babiše rezignovala na skutečný boj s korupcí a vysloužila si ostrou kritiku ze strany protikorupční skupiny Rady Evropy (GRECO), protikorupčních nevládních organizací a taky celé řady expertů a analytiků. Dnes měla vláda příležitost se odrazit od dna a vrátit 

„Akční plán boje s korupcí na rok 2019“ k přepracování, namísto toho však dokument schválila. Plán přitom navzdory názvu rozhodně není akční a těžko v něm lze dohledat upřímnou snahu omezit korupci. Pokud by se korupci podařilo účinně omezit, bylo by možné nasměrovat získané prostředky na podfinancované oblasti – například školství, kulturu či rozvoj dopravní infrastruktury.

„Akční plán boje s korupcí na rok 2019“ je přehnaně obecný, navíc obsahuje kroky, ke kterým je vláda donucena evropskými předpisy. Patrné je to u implementace směrnice proti praní špinavých peněz. Piráti již v minulém roce předložili návrh na zavedení veřejného rejstříku skutečných majitelů, který je nyní neveřejný a poloprázdný. Tento pirátský návrh požadoval, aby získání dotace bylo podmíněno zveřejněním skutečných majitelů v tomto rejstříku. Bohužel vládnoucí strany tento návrh nepodpořily, akční plán vlády je v této oblasti velice obecný a nejistý. Dokument je taktéž velice nekonkrétní k přijetí zákona na ochranu oznamovatelů – bohužel vláda schválila návrh, na základě kterého by o ochraně oznamovatelů protiprávního jednání rozhodoval úřad podřízený Ministerstvu spravedlnosti ČR, což je zcela neakceptovatelný krok. Dokument neobsahuji ani základní informace v oblasti spuštění projektů eSbírky či eLegislativy.

V posledním roce jsme mohli pozorovat, jak hnutí ANO blokovalo přijetí nominačního zákona, který předložili Piráti s tím, že nakonec tento návrh předložil Andrej Babiš v dosti omezené podobě. Analogicky vláda blokovala pirátský návrh zaměřený proti kumulaci funkcí. Vláda se pokusila rovněž prosadit v rámci rozšíření pravomoci NKÚ nesmyslné výjimky pro ČEZ, kdy by výsledné kontrolní akce v případě ČEZu nebyly vůbec zveřejněné. Takto si opravdu akční protikorupční práci Piráti nepředstavují. 
