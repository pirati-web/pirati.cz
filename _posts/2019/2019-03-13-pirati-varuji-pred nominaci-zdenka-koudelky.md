---
date:         2019-03-13
category:     blog
tags:         sněmovna komentář
layout:       post
title:        "Důvěryhodnost úřadu ombudsmana v ohrožení – Piráti varují před volbou Zdeňka Koudelky"
image:        /assets/img/articles/2019/olga-richterova.jpg
author:       Olga Richterová
---

Praha, 13. března 2019 – Sněmovna dnes zvolí nového zástupce Veřejného ochránce práv (VOP), jelikož mandát skončí Stanislavu Křečkovi. Piráti znovuzvolení Stanislava Křečka nepodporují, zejména kvůli nevhodným vyjádřením na adresu lidských práv a zpochybňování boje proti korupci. Skutečným ohrožením důvěryhodnosti úřadu VOP je ovšem podle Pirátů volba údajného spoluautora Klausovy amnestie včetně velice problémové aboliční části – Zdeňka Koudelky. Piráti naopak podporují zvolení ústavní expertky Elišky Wagnerové, která má jednak významné zkušenosti při posuzování složitých případů, a zároveň je nezávislou a odbornou veřejností respektovanou osobou. Posledním čtvrtým kandidátem je Markéta Selucká, která je dle Pirátů rovněž vhodnou kandidátkou.

Úřad veřejného ochránce práv si drží poměrně vysokou důvěryhodnost. Přispělo k tomu mnohaleté trpělivé působení právníků této instituce. Prezident Miloš Zeman nyní navrhl do pozice zástupce ombudsmana Zdeňka Koudelku – údajného spoluautora amnestie Václava Klause, kdy spravedlnosti uniklo mnoho pochybných osob z celé řady závažných kauz (aboliční část amnestie zastavila stíhání v miliardových případech – Union banky, Moravia banky či H-systému). Koudelka je navíc známý zákulisní hráč v tandemu s poslancem ODS Pavlem Blažkem, což se projevilo například při značně kontroverzní práci vyšetřovací komise k reformě policie. 

Mám značné pochybnosti, zda se Zdeněk Koudelka bude řídit § 1 odstavcem 1 zákona o veřejném ochránci práv, kde je jasně uvedeno, že ombudsman jedná k ochraně osob před protiprávním jednání. Koudelka kupříkladu v roce 2006 aktivně podporoval odvolání tehdejší předsedkyně Nejvyššího soudu Ivy Brožové. Následně to Ústavní soud zrušil a označil za hrubé porušení zákona. Zmínit lze rovněž nezpochybnitelnou roli Zdeňka Koudelky v kauze Diag Human. Již v roce 2012 také Senát ČR z celé řady dalších důvodů odmítl Zdeňka Koudelku na post ústavního soudce, a to i přes silný tlak tehdejšího prezidenta Václava Klause. 

Podporuji naopak do pozice zástupkyně Veřejného ochránce práv Elišku Wagnerovou, která může zúročit své znalosti a bohaté zkušenosti ze Senátu ČR, Ústavního soudu ČR či Nejvyššího soudu ČR a navíc mnohokrát projevila občanskou statečnost, nezávislost a potřebnou dávku empatie, která je pro výkon této funkce rovněž nezbytná. 

Vhodnou kandidátkou je dle mého soudu rovněž Markéta Selucká, která sice není veřejně tak výrazná, nicméně má bohaté zkušenosti při posuzování složitých právních otázek ze svého působení na Právnické fakultě Masarykovy univerzity v Brně či v Ústavním soudu.

Prezident Miloš Zeman navrhl do pozice zástupce ombudsmana rovněž Stanislava Křečka, který v této pozici již šest let působí. V minulosti se pan Křeček ostře vymezoval proti kauzám a krokům Libora Michálka, který upozornil na řadu protiprávních jednání. Řada výroků pana Křečka vůči osobám muslimského vyznání je nadmíru paušalizujících. Přitom právě představitel úřadu ombudsmana by měl nepravdivým zobecňováním předcházet. Z podobného těsta pak byly i dezinformace, které šířil ve vztahu k sociálním dávkám v Sokolově. 
