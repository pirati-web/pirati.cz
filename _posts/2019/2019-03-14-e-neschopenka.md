---
date:         2019-03-14
category:     blog
tags:         sněmovna legislativa informatika
layout:       post
title:        "Vládní tanečky okolo eNeschopenky nás mohou vrátit o rok a půl zpátky. Vládo, nevyhazuj miliony oknem! "
image:        /assets/img/articles/2019/lukas-kolarik.jpg
author:       Lukáš Kolařík
---

Praha, 14. března 2019 – Návrh exministryně práce a sociálních věcí Jaroslavy Němcové, který měl rozbít stamilionový projekt resortních IT systémů, se setkal s tvrdým odporem politiků i odborné veřejnosti. Výbor pro sociální politiku doporučil návrh zamítnout a vláda ve svém deset dní starém usnesení dokonce stáhnout. Přesto je tento návrh týkající se zejména eNeschopenky zařazen na zítřejší jednání Sněmovny. Vypadá to tedy tak, že vláda své rozhodnutí změnila na svém pondělním zasedání, ze kterého stále nezveřejnila zápis.

Piráti kritizují vládu za její nesystematičnost v oblasti digitalizace státu už delší dobu. Proto jsme si oddechli, když se na politické scéně utvořila názorová shoda na zamítnutí původního návrhu eNeschopenky a Jednotného informačního systému práce a sociálních věcí (JISPSV) Jaroslavy Němcové. Velkým propagátorem tohoto návrhu byl zejména její exnáměstek Vilém Kahoun, lobbista za autonomii České správy sociálního zabezpečení (ČSSZ). Ten do návrhu mistrně zapředl legislativní změny fakticky znemožňující, aby se resort vymanil z nevýhodných miliardových smluv s externími dodavateli IT systémů a zrušil přenos dat mezi jednotlivými částmi rezortu. Nyní se Kahoun po svém neúspěšném působení v třeboňských lázních opět točí okolo premiéra a našeptává mu, aby tento návrh podržel. 

Chápeme, že premiéra tlačí čas, neboť má eNeschopenka navázat na zrušení karenční doby v červenci 2019. Je ale nesmysl prosadit ji skrze už tolikrát odmítnutý paskvil, který mimo jiné hatí státní investice do vývoje vlastních IT systémů. Současné systémy jsou předražené a neumožňují datovou výměnu mezi Úřadem práce, ČSSZ a MPSV. Bez tohoto propojení nemůže MPSV reálně vytvářet vlastní datové analýzy a úspěšně se vyvázat ze závislosti na jednom dodavateli IT. 

Vyzývám tedy předsedu vlády, aby se nenechal navádět neúspěšnými rádci sledujícími vlastní záměry. Chápeme jeho snahu zavést alespoň nějakou formu slíbené eNeschopenky, ale kategoricky nesouhlasíme s tímto návrhem, který jde proti základním principům eGovernmentu. Předložený návrh digitalizaci nezavádí, ale fakticky ji ruší. 


