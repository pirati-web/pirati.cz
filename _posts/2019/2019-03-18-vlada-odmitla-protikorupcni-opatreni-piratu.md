---
date:         2019-03-18
category:     blog
tags:         sněmovna celostátní kontrola-moci-a-mocných
layout:       post
title:        "Vláda odmítla další protikorupční opatření. Návrh Pirátů by zjednodušil možnost občanů upozornit na podezřelé zakázky"
image:        /assets/img/articles/2019/vojtech-pikal.jpg
author:       Vojtěch Pikal
---

Praha, 18. března 2019 – Vláda Andreje Babiše dnes smetla pirátský návrh zákona na zrušení desetitisícového poplatku za podnět na Úřad pro ochranu hospodářské soutěže. Vláda tak opět odmítla možnost zavést protikorupční opatření, které by zjednodušilo možnost občanů upozornit na z jejich pohledu podezřelé veřejné zakázky v ČR. V současné době totiž občané za takový podnět musí zaplatit 10 tisíc korun. 

> „Vzhledem k výši poplatku se pravidelně stává, že lidé raději na jednání úřadů neupozorní, neboť podnět není v jejich finančních možnostech,” vysvětlil pirátský poslanec a autor zákona Vojtěch Pikal. Pirátský návrh na zrušení poplatku podpořila i iniciativa Rekonstrukce státu. 

> „Většina ministerstev se ztotožňovala s našimi důvody, proč je poplatek špatný, nicméně náš návrh ve výsledku stejně nedoporučila vládě ke schválení. Například i Ministerstvo pro místní rozvoj, které poplatek kritizovalo již od roku 2016, podalo vládě nesouhlasné stanovisko. Předkládaný pirátský návrh zákona přitom nenavrhuje nic jiného, než uvedení současné právní úpravy do souladu s původním vládním návrhem připraveným právě na Ministerstvu pro místní rozvoj, které je stále pod vedením vládní strany ANO,“ uvedl Pikal.

I Ministerstvo financí uvedlo, že současný poplatek i jeho správa mají řadu nedostatků. Ministerstvo pro místní rozvoj nyní vyzvalo k důkladné diskusi a hledání vhodnějšího nastavení pravidel. Piráti doufají, že právě tato diskuze proběhne na půdě Poslanecké sněmovny, kde se podaří nalézt optimální řešení napříč politickým spektrem a vláda, která se prezentuje jako “protikorupční”, svým jednání nezpůsobí ještě větší zakonzervování státní správy.
