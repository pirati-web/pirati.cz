---
date:         2019-03-21
category:     blog
tags:         sněmovna celostátní kontrola-moci-a-mocných
layout:       post
title:        "Piráti vyzvali vládu k okamžité akci kvůli policejnímu vyšetřování předsedy antimonopolního úřadu"
image:        /assets/img/articles/2019/jakub-michalek.jpg
author:       Petr Třešňák
authorId: petr.tresnak
---

Praha, 21. března 2019 - Předseda poslaneckého klubu Pirátů Jakub Michálek interpeloval vládu, jak vyhodnotila informace z policejních dokumentů zveřejněných v médiích, dle kterých policie podezírá předsedu antimonopolního úřadu Petra Rafaje z manipulace s mýtným tendrem a dalších prověřovaných zakázek.

Michálek navíc vyzval vládu, aby zveřejnila podrobný popis kroků, které v tomto učinila a dala jasně najevo, jak se k možnosti odvolat Petra Rafaje staví. „Zveřejněné informace jsou velice závažné a Petr Rafaj zastává velmi vlivnou pozici, proto by se k tomu vláda měla postavit čelem a bezodkladně informovat veřejnost o svém postoji. Pokud má informace, které vše vysvětlují, ať je okamžitě zveřejní. Pokud ne, ať navrhne odvolání Petra Rafaje,” uvedl Michálek.

Chronologie kauzy:

* červen 2017 – Vláda schválila nový tendr na provozovatele mýtného systému.

* listopad 2017 – ÚOHS vydal předběžné opatření na tendr na mýtný systém a ministerstvo dopravy tak prozatím nemohlo uzavřít smlouvu s případným vítězem zakázky. V této době se dle policie ředitel české pobočky Kapsche Karel Feix scházel s Jaroslavem Faltýnkem a ten následně s předsedou ÚOHS Petrem Rafajem.

* duben 2018 – Ministerstvo  dopravy vyhlásilo vítěze veřejné zakázky - konsorcium Czech Toll/Skytoll.

* květen 2018 – ÚOHS nepravomocně zrušil tendr na provoz mýta. Dle policie se tak stalo  po dohodě Jaroslava Faltýnka s Petrem Rafajem. MInisterstvo dopravy podalo proti rozhodnutí rozklad.

* srpen 2018 – ÚOHS rozhodl, že znovu prozkoumá zadávací dokumentaci na mýtný systém. 

* září 2018 – ÚOHS zamítl stížnost společnosti Kapsch, která napadla pravidla soutěže na provoz mýta po roce 2019. V reakci na to ministerstvo dopravy podepsalo smlouvu s konsorciem Czech Toll/SkyToll.

* prosinec 2018 – ÚOHS zamítl návrh společnosti Kapsch na zrušení podepsané smlouvy mezi ministerstvem dopravy a konsorciem Czech Toll/SkyToll.

* únor 2019 – Předseda ÚOHS zamítl rozklad Kapsche a potvrdil rozhodnutí z prosince 2018, a tedy potvrdil platnost smlouvy mezi ministerstvem dopravy a konsorciem Czech Toll/SkyToll, které nabídlo 10,75 miliard Kč za desetiletý provoz. Jedná se o výběr mýta od roku 2020.

* březen 2019 – Na mnoha místech České republiky proběhla policejní razie - mimo jiné v kauze mýtného tendru na ÚOHS, v sídle společnosti Kapsch či v bydlišti Jaroslava Faltýnka.
