---
date:         2019-04-02
category:     blog
tags:         celostátní kontrola-moci-a-mocných komentář
layout:       post
title:        "Elfmark: Nový stavební zákon nesmí podněcovat korupci"
image:        /assets/img/articles/2019/elfmark.jpg
author:       František Elfmark
authorId: frantisek.elfmark
---

Praha, 2. dubna 2019 – Pirátský poslanec František Elfmark podpořil varování ve věci věcného záměru stavebního zákona Ministerstva pro místní rozvoj ČR, se kterým v pátek přišly Bezpečnostní informační služby (BIS). Ty poukázaly na korupční riziko a možné nebezpečné ohýbání systému, které záměr obsahuje. Piráti v této věci zaslali už 26. února 2019 ministerstvu své připomínky, na jejich vypořádání však stále čekají. 

> „Mezi priority pirátského programu patří zajištění rozvoje státu s jasnou vizí, zjednodušení a zrychlení stavebního řízení a zvýšení vlivu veřejnosti na rozhodování. V oblasti stavebního řízení se totiž Česko řadí k nejhorším státům na světě, patří nám 127. příčka s průměrnou dobou 246 dní. Tuto situaci má zlepšit zavedení tzn. fikce souhlasu – tedy pokud by se příslušný úřad nevyjádřil do 30 dnů, stavba by byla automaticky povolena. Obáváme se nicméně, že právě tento proces by nahrával korupci. Dále není jasné, zda by nedošlo k uvolnění rukou developerů, kteří by si mohli postavit v centru měst cokoliv, aniž by jim kdokoliv dával limity,“ varoval Elfmark.

> „Zákon by měl vytvořit takové podmínky, za kterých by povolování stavebních záměrů bylo co nejrychlejší a co nejjednodušší. Avšak způsob, jakým má být tohoto stavu dosaženo, se v mnoha ohledech jeví jako značně problematický. Některá důležitá témata pak věcný záměr neřeší vůbec. Zejména se jedná o problematiku ochrany krajiny, hospodaření s vodou, zabírání půdy atd. To je sice v současné době řešeno dílčími zákony, ale s ohledem na zjevně viditelné problémy a s ohledem na snahu celý proces centralizovat a omezit roli ostatních orgánů státní správy by měla být jednou z priorit k řešení a měla by být pevně ukotvena i ve stavebním zákoně,“ dodal Elfmark.

