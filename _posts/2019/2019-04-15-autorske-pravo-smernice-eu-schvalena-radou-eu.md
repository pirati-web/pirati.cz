---
date:         2019-04-15
category:     blog
tags:         Evropská-unie celostátní autorské-právo
layout:       post
title:        "Rada EU definitivně schválila směrnici o autorském právu"
image:        /assets/img/articles/2019/kolaja-tk.jpg
author:       Mediální odbor
---
 

Praha, 15. dubna 2019 – Ministři zemědělství členských států Evropské unie dnes na jednání Rady pro zemědělství a rybolov schválili směrnici o autorském právu, která přenáší odpovědnost za uživateli nahraný obsah na provozovatele serverů. Česká vláda směrnici podpořila, přestože ji na hlasování pléna Evropského parlamentu podpořili pouze dva lidovečtí europoslanci z jednadvaceti českých zástupců.

> „Za přijatelnou podobu směrnice jsme bojovali více než rok. Vytvořili jsme web, na kterém jsme průběžně informovali o tom, co bude směrnice znamenat pro uživatele, provozovatele serverů i vyhledávače. Na všechny české europoslance jsme se obrátili s otevřeným dopisem, ve kterém jsme vysvětlili důvody našich obav. Happeningů a demonstrací, které se konaly po celé Evropě, se zúčastnily miliony lidí. Z jednadvaceti českých europoslanců nakonec směrnici podpořili jen dva – lidovci Pavel Svoboda a Michaela Šojdrová. Bohužel, většina europoslanců se přiklonila na stranu vydavatelství, která si slibují, že jim budou vyhledávače vyplácet za použití jejich odkazů. Na jejich straně stojí i česká vláda, která se za směrnici ohrožující malé a střední firmy postavila. Už v květnu ale budou moci voliči zhodnotit, jak kvalitně jsou jejich zájmy v EU zastupovány,“ připomněl aktivity Pirátů i postoje europoslanců Marcel Kolaja, lídr Pirátské strany pro volby do Evropského parlamentu.

> „To, že česká vláda se postavila proti názoru českých europoslanců, včetně těch z vlastních stran, považujeme z její strany za symptomatické. Takový nesoulad u tak zásadní otázky je dalším selháním Andreje Babiše jako premiéra. Obávám se, že neschopnost sladit českou politiku v Česku a v Bruselu není dobrým signálem, který česká vláda vysílá Evropě krátce před začátkem předsednictví Evropské unie,“ komentuje místopředseda sněmovního Výboru pro evropské záležitosti Mikuláš Peksa. 

Formální souhlas Rady EU dnes uvedl směrnici o autorském právu v platnost. V rukou národních parlamentů nyní bude transpozice legislativy do národního práva, na kterou mají členské státy dva roky. Piráti budou usilovat o to, aby byly patřičné úpravy provedeny co nejcitlivěji.
