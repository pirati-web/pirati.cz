---
date:         2019-04-17
category:     blog
tags:         zahraničí
layout:       post
title:        "Europarlament odhlasoval směrnici umožňující výrobu potravin ve dvojí kvalitě"
image:        /assets/img/articles/2019/europarlament.jpg
author:       Marcel Kolaja
---

Praha, 17. dubna 2019 – Europoslanci dnes odhlasovali směrnici, která dále umožňuje výrobu potravin ve dvojí kvalitě. Výrobky se tak mohou i nadále v Evropě prodávat pod stejným názvem, ale v různé kvalitě. Směrnice obsahuje tolik výjimek, že produkci odlišných výrobků vlastně legalizuje. Budou to navíc spotřebitelé, kdo bude muset u soudu dokazovat, že byli oklamáni nekalými praktikami výrobce. V reakci na dnešní rozhodnutí budou Piráti apelovat na Evropskou komisi, aby přijala přísnější opatření, podle kterých by prodej potravin ve dvojí kvalitě byl klamavou obchodní praktikou.

> „V Evropském parlamentu se nepodařilo prosadit pozměňovací návrh, aby byl prodej dvojí kvality výrobků zařazen mezi obchodní praktiky, které jsou za všech okolností považovány za nekalé. To znamená, že prodej stejně marketovaných produktů jiného složení nebude automaticky nezákonný, spotřebitel bude muset dokazovat, že se jedná o nekalou praktiku a Česká obchodní inspekce bude složitě vyhodnocovat případ od případu. Přijatá forma směrnice navíc obsahuje různé nejasnosti - není třeba jasné, co přesně znamenají pojmy jako výrazně odlišné složení výrobku nebo ospravedlnitelné rozdíly. Výrobci také nebudou mít povinnost na jiné složení upozornit na obalu,” řekl lídr kandidátky do europarlamentu Marcel Kolaja. 

> „Nejsme smetiště Evropy a zasloužíme si stejnou kvalitu potravin jako zbytek Evropy. Nejsme detektivové, abychom zkoumali mírné odlišnosti na obalech, kterými argumentují obchodníci. A nejsme ani občané druhé kategorie, kteří si zaslouží horší potraviny. Někteří občané ČR jezdí pro kvalitnější potraviny do Německa, ale to znamená vyšší náklady i zátěž pro životní prostředí. Potřebujeme systémové řešení. Pirátská strana podporuje úplný zákaz prodeje dvojí kvality potravin. Existuje totiž riziko, že korporace se budou odvolávat na to, že nevědí, co znamená pojem výrazně odlišné a podobně,“ uvedla Jana Koláříková, kandidátka Pirátů pro volby do Evropského parlamentu.
