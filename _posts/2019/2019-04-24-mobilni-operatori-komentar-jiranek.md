---
date:         2019-04-24
category:     blog
tags:         sněmovna celostátní informatika komentář
layout:       post
title:        "Piráti se podílí na vzniku zákona, který zlepší postavení zákazníků u mobilních operátorů"
image:        /assets/img/articles/2019/jiranek.jpg
author:       Martin Jiránek
---


Praha, 24. dubna 2019 – Poslaneckou sněmovnou dnes prošla prvním čtením novela zákona o elektronických komunikacích (ZEK). Ta má za cíl zjednodušit, zlevnit a zrychlit přechod mezi mobilními operátory. Za Piráty jsme ji podpořili. Už proto, že jsme před dvěma měsíci stáli u zrodu celé iniciativy, kdy jsme s návrhem na zlevnění přechodu mezi operátory přišli jako první a donutili tak premiéra situaci řešit.

Vláda v reakci na pirátské aktivity připravila vlastní návrh. Od té doby jsme se celé dva měsíce účastnili mnoha expertních jednání a schůzek podvýborů, na kterých jsme rozebírali rozšíření možných změn, které pomohou zvýšit konkurenci na trhu mobilních operátorů a ochranu spotřebitele a v konečném důsledku by měly pomoci snížit ceny za volání a data. Vládní předkladatelé naše připomínky tak zapracovávali. A protože jsme se na úpravách vládního návrhu podíleli a zároveň jsme se s navrhovateli konstruktivně dohodli, stáhli jsme dnes náš pirátský návrh z jednání Sněmovny. Ušetříme tím čas a budeme moci připravované změny provést legislativním procesem v rámci vládního návrhu rychleji.

Novela zákona by totiž měla být vyřešená ideálně během léta, aby nové podmínky na trhu mobilních operátorů byly připravené pro podzimní aukci kmitočtů. V té se počítá se snahou o vstup čtvrtého operátora na náš trh. Je totiž nezbytné připravit pro vstup nového operátora co nejvhodnější podmínky. Náš trh bohužel není až tak atraktivní a když podmínky nebudou vhodné, nemusí se ani žádný zájemce objevit. A jedině zvýšení konkurence na trhu, a to buď přes čtvrtého operátora nebo přes konkurenceschopné virtuální operátory, může reálně a dlouhodobě snížit ceny a zlepšit nabídky.
