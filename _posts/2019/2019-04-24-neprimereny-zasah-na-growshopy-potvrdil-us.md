---
date:         2019-04-24
category:     blog
tags:         sněmovna celostátní konopí legislativa
layout:       post
title:        "Policie ČR zasahovala proti growshopům nepřiměřeně, potvrdil Ústavní soud"
image:        /assets/img/articles/2018/vymazal-tomas1.jpg
author:       Mediální odbor
---


Praha, 24. dubna 2019 – Ústavní soud včera rozhodl, že policejní razie na tzv. growshopy v roce 2013 byly v rozporu s Listinou základních práv a svobod. Majitelům obchodů tehdy státní orgány způsobily škody ve výši přes 10 milionů korun a v mnoha dalších případech zlikvidovaly jejich podnikání úplně. Podle Pirátů by zákony neměly umožňovat libovolný výklad. Cílem je naopak racionalizace legislativy o psychotropních látkách.

V listopadu roku 2013 zaskočil českou veřejnost nečekaný zásah ze strany Národní protidrogové centrály. Desítky prodejen, které fungovaly do té doby v iluzi legality, se najednou měly zodpovídat z porušení Piráty často kritizovaného problémového paragrafu §287 trestního zákoníku o šíření toxikomanie.

> „Česká pirátská strana nekonkrétnost a snadnou zneužitelnost nejasně formulovaného paragrafu o šíření toxikomanie dlouhodobě kritizuje. Zákony by neměly nechávat takovou možnost libovolného výkladu, která umožňuje se jednoduše represivně zaměřit na konkrétní nežádoucí skupinu obyvatel a prakticky jim tímto zničit život. Jelikož je jedním z našich cílů racionalizace legislativy týkající se psychotropních látek, aktuálně pracujeme na ústavní stížnosti týkající se tohoto paragrafu,“ komentuje situaci poslanec Tomáš Vymazal.

Policejní razie v growshopech začala po zveřejnění ojedinělého výkladu zmíněného paragrafu, se kterým přišel Okresní soud v Semilech. Tento výklad následně potvrdil i Nejvyšší soud, ke kterému se tehdy majitelé growshopu odvolali. Na jeho základě bylo zabaveno zboží v hodnotě několika desítek milionů korun, mnohdy bez náhrady. Tím se dostala do kritické životní situace pro spousta do té doby bezúhonných občanů.

> Ústavní soud ve svém nálezu zdůrazňuje, že soudy nedostatečně zvážily nezbytnost tohoto opatření či alespoň využití opatření mírnějších, které by byly šetrnější k ústavně zaručenému vlastnickému právu. Stanoviska soudu přibližuje Jana Michailidu, odborná konzultantka při programovém bodu Psychotropní látky: „Ústavní soud se ve svém nálezu pozastavil nad zabráním sortimentu, který může sloužit k jiným účelům než k pěstování konopí s vysokým obsahem THC. Také se vyjádřil negativně ke skutečnosti, že stát začal zabavený sortiment v nedávné době prodávat, popřípadě dražit prostřednictvím Centra zajištěných aktiv Ministerstva vnitra. Protože Centrum zabavený sortiment rovněž nabízelo uceleně, dopustilo se tím naplnění skutkové podstaty dle výše zmíněného výkladu paragrafu o šíření toxikomanie stejně jako growshopy.“
 
* [Nález Ústavního soudu](https://www.usoud.cz/aktualne/zabrani-veskereho-sortimentu-zbozi-tzv-growshopum-nerespektovalo-pozadavek-primerenosti/)
* [Stanovisko Pirátů k zátahu na growshopy z listopadu 2013](https://wiki.pirati.cz/stanoviska/policejni_stat_v_praxi_-_soumrak_ceskych_growshopu)
