---
date:         2019-04-26
category:     blog
tags:         celostátní tranparentnost sněmovna média
layout:       post
title:        "Piráti budou nominovat Josefa Šlerku do Rady ČTK i v příští volbě"
image:        /assets/img/articles/2019/josef-slerka1.jpg
author:       Mediální odbor
---

Praha, 26. dubna 2019 – V tajné sněmovní volbě byla dnes do Rady České tiskové kanceláře zvolena Michaela Marksová (ČSSD), bývalá ministryně práce a sociálních věcí. Josef Šlerka, datový analytik a sémiotik, kterého vybrali z řad odborníků v otevřeném výběrovém řízení Piráti, volbou neprošel.

> Poslanec Pirátů a místopředseda Volebního výboru Tomáš Martínek k proběhlé volbě uvedl: „Je smutné, že Poslanecká sněmovna nezvolila do Rady ČTK jednoho z největších českých odborníků v oblasti médií. Josefa Šlerku budeme nominovat i do další blížící se volby členů Rady ČTK a budeme doufat, že vládní část poslanců potvrdí svá slova o nutnosti obsazovat důležité pozice odborníky. Pokud by vládní část poslanců respektovala poměrné zastoupení, o kterém často hovoří, měl by být odborný nezávislý nominant Pirátů zvolen.“

Zvolená kandidátka Michaela Marksová získala celkem 87 ze 166 odevzdaných hlasů, Josef Šlerka 30. Šlerka vyhrál výběrové řízení Pirátů především díky své odbornosti a zkušenostem. Aktuálně působí jako vedoucí Studia nových médií na Ústavu informačních studií a knihovnictví Filozofické fakulty Univerzity Karlovy. Současně je také ředitelem Nadačního fondu nezávislé žurnalistiky. Mezi jeho projekty patří například datový web [MapaMedii.cz](http://www.mapamedii.cz/) nebo datový blog [Databoutique](https://databoutique.cz/).
