---
date:         2019-05-01
category:     blog
tags:         volby zahraničí
layout:       post
title:        "Piráti: Naši zástupci v EU by měli v příštích letech lépe komunikovat s voliči i vládou"
image:        /assets/img/articles/2019/europarlament.jpg
author:       Mikuláš Peksa
---

Praha, 1. května 2019 – Česká republika dnes slaví patnáctileté výročí vstupu do Evropské unie. Svým vstupem Česko utvrdilo, že je plnohodnotným partnerem zemí západní Evropy a přijalo tak spoluzodpovědnost za její vývoj. Součástí této zodpovědnosti je podle Pirátů i volba politiků, kteří Česko v Evropském parlamentu a Evropské komisi zastupují. Ti by měli především chránit Evropu před tlaky populistů a extremistů a v příštím volebním období lépe komunikovat s voliči i vládou.

> „Přínos evropské spolupráce pro Českou republiku za posledních 15 let hodnotím pozitivně. Narůstající životní úroveň občanů, technologický pokrok a rozvoj infrastruktury díky evropským prostředkům nelze popřít. V nadcházejících volbách se ovšem bude rozhodovat o tom, jakou cestou se vydáme dál. Odmítám koncept vícerychlostní Evropy, kterou někteří prosazují – nechci, aby Česko zůstalo v „pomalejším pruhu” a zaostávalo tak za západními zeměmi. To by byl krok nazpátek – Evropa musí řešit problémy společně,“ komentuje budoucnost Evropské unie lídr Pirátů do europarlamentu Marcel Kolaja.

> „Česká republika jako součást Evropy slaví pomyslné patnácté narozeniny a musí se rozhodnout, kam se dál vydá,“ říká Mikuláš Peksa, místopředseda Pirátů a trojka kandidátky. Piráti mají jasno v tom, že je třeba v Evropské unii zůstat. Zároveň je ale třeba EU změnit tak, aby efektivněji řešila celoevropské problémy, jako je obrana vnějších hranic, přechod na čistší zdroje energie a odliv kapitálu. Především na tyto tři body by se podle Pirátů Evropská unie měla v nadcházejícím období soustředit. „Naopak by neměla zbytečně rozšiřovat dále svoji působnost na otázky, o kterých si většina států přeje rozhodovat sama. Tak můžeme obnovit důvěru v evropskou spolupráci,“ dodává Peksa.

Markéta Gregorová, která kandiduje za Piráty na druhé pozici, upozorňuje na důležitost květnových voleb: 

> „V letošních evropských volbách poprvé hlasují i lidé, kteří si v podstatě nepamatují dobu, kdy jsme nebyli součástí Evropské unie. Berou mír a volnost, kterou nám EU poskytuje, jako samozřejmost, a to je dobře. Výsledkem ale může být, že mnoho mladých lidí nepřijde k volbám a dají tak prostor politikům, kteří chtějí tolerovat utahování šroubů v Evropě. Naším cílem je ukázat, že mladí lidé mohou budoucnost Evropy silně ovlivnit a dát jim možnost vyjádřit svůj názor nejen hlasem ve volbách, ale především průběžně během nadcházejících pěti let.

> „Za uplynulých patnáct let se podařilo ve spolupráci se špičkovými vědci připravit strategii pro boj s klimatickou změnou, Evropská agentura pro chemické látky zajišťuje podrobný povolovací proces chemických látek, řízení EIA nám umožňuje předcházet ekologickým katastrofám a zapojuje veřejnost do rozhodování o jejím okolí, Rámcová vodní směrnice vede ke zlepšování kvality vod napříč všemi státy a naše zapojení do nadstátního celku zlepšuje pozici České republiky při vyjednávání o řešení globálních problémů typu antibiotické rezistence. Zdaleka nejde o úplný výčet, ale i tak je myslím zřejmé, že bez spolupráce se zbytkem Evropy bychom se k těmto úspěchům ani nepřiblížili. V následujících letech bude rozhodující, nakolik se nám podaří plnit strategii v oblasti klimatické změny a zahrnout do ní například naše zemědělství,“ dodává pirátský kandidát Lukáš Blažej, který se věnuje životnímu prostředí. 
