---
date:         2019-05-06
category:     blog
tags:         celostátní exekuce legislativa vláda
layout:       post
title:        "Zrušíme dětské exekuce a zjednodušíme oddlužení, říká Pirát Kolářík"
image:        /assets/img/articles/2019/lukas-kolarik.jpg
author:       Mediální odbor
---


Praha, 6. května 2019 – Piráti společně s poslanci ČSSD, ANO a KDU-ČSL předložili návrh, který přenese odpovědnost za úhradu dluhů z dětí na jejich zákonné zástupce. Pokud novela projde, do budoucna zmizí případy, kdy se stali čerstvě plnoletí lidé kořistí exekutorů kvůli dluhům vzniklým v dětství. Ty do dosažení plnoletosti stačily nabobtnat do několikanásobné výše. Vláda dnes k tomuto návrhu vydala souhlasné stanovisko a Piráti si tak mohou připsat další úspěch při prosazování svého programu z pozice konstruktivní opozice.

> „Exekuce vedené proti dětem jsou v Evropě unikátní a je hanba, že české zákony něco takového umožňují. Dárek v podobě exekucí k osmnáctým narozeninám dostaly již desetitisíce lidí. Tisíce dětí se do této situace mohou brzy dostat. Zákon proto chceme protlačit co nejdříve, abychom zabránili nárůstu dluhů, se kterými si dítě zkrátka nemůže nijak poradit. Zodpovědnost za dluhy má mít rodič, ne jeho potomek,“ vysvětlil pirátský poslanec Lukáš Kolářík a dodal: „Nyní pracujeme na novele insolvenčního zákona. Ta by povinným, jejichž závazky jsou ze dvou třetin tvořeny dluhy z dětství, umožnila snadnější oddlužení během 3 let, podobně jako je to u seniorů a invalidů. Tím bychom kromě zastavení nárůstu dětských dluhů podpořili i jejich celkový pokles.“

Návrh zákona následně půjde do prvního čtení v Poslanecké sněmovně. Vzhledem k naléhavosti úpravy a podpoře vládních stran i lidovců očekávají Piráti kladný postoj většiny poslanců vůči předloženému návrhu.
