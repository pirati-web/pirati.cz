---
date:         2019-05-27
category:     blog
tags:         evropská-unie celostátní
layout:       post
title:        "Piráti vyšlou do Bruselu tři europoslance"
image:        /assets/img/articles/2019/dekujeme-ep.jpg
author:       Mediální odbor
---
 

Praha, 27. května 2019 – Ve volbách do Evropského parlamentu získala Pirátská strana tři mandáty. Poprvé tak získala mandáty v Evropském parlamentu a zároveň se čeští Piráti stali nejúspěšnější pirátskou stranou v Evropě. „Děkuji všem, kteří se rozhodli volit a podpořit Piráty a také těm, kteří se podíleli na kampani, ať už jde přímo o kandidáty nebo stovky dobrovolníků. Volební účast oproti v evropských volbách vzrostla o deset procent. Oproti parlamentním volbám jsme posílili o čtyři procenta. A byť jsme nedosáhli vytyčeného výsledku v podobě čtyř mandátů, voliči nám dali důvěru, která nás zavazuje k další práci,“ komentoval předseda Pirátů Ivan Bartoš výsledky evropských voleb.

> „Pro evropské volby jsme představili kvalitní program a kompetentní kandidáty s patřičnou odborností. V programu jsme identifikovali zásadní problémy, s nimiž se Evropská unie potýká. Evropa potřebuje systematicky řešit témata, jako je reforma autorských práv, daňové ráje a zastropování zemědělských dotací. Voličům, kteří nás podpořili, patří náš dík,“ uvedl po oznámení konečných výsledků lídr pirátské kandidátky Marcel Kolaja.

> „V evropském parlamentu budeme hájit nejenom národní, ale i celoevropský program Pirátů. Doufáme, že se naše práce promítne v dalších volbách a Piráti budou posilovat v Evropě podobně, jako se to daří Pirátům v České republice,“ sdělila nově zvolená europoslankyně a předsedkyně Evropské pirátské strany Markéta Gregorová.

> „Děkuji voličům za vloženou důvěru. Politické zemětřesení v Bruselu dělá z Pirátů zajímavé partnery pro ostatní politické strany. Věřím, že se nám díky tomu podaří znovu otevřít otázku směrnice o copyrightu, daňových rájů a dalších pro nás důležitých témat při nastávajícím jednání o složení Evropské komise,“ uvedl Mikuláš Peksa, zvolený ze třetího místa kandidátky.
