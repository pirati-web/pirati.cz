---
date:         2019-05-28
category:     blog
tags:         sněmovna legislativa celostátní exekuce spravedlnost-a-justice
layout:       post
title:        "Vládní poslanci s podporou komunistů, ODS a TOP 09 odmítli řešení problému exekucí"
image:        /assets/img/articles/2019/lukas-kolarik.jpg
author:       Mediální odbor
---


Praha, 28. května 2019 – Poslanci ANO, ČSSD, ODS, TOP 09 a KSČM dnes vyobstruovali pirátský návrh novely exekučního řádu. Na návrh poslance TOP 09 Dominika Feriho odhlasovali poslanci uvedených stran přerušení projednávání návrhu do doby, než přijde Ministerstvo spravedlnosti s vlastním návrhem. Novela připravená poslancem Lukášem Koláříkem počítá s místní příslušností exekutorů, díky níž by došlo ke sloučení exekucí k jednomu exekutorovi v místě bydliště dlužníka. Problém, který se týká 900 tisíc lidí, slibovala vyřešit ve svém programovém prohlášení i vláda. Dnes dala s podporou pravice najevo, že problémy těchto lidí pro ni nejsou důležité.

> „Na návrhu jsme pracovali více než devět měsíců. Projednávali jsme ho se zástupci dlužníků, exekutorů, soudců a neziskových organizací. Jedná se o celospolečenský problém, na nějž krom dlužníků doplácí i všichni daňoví poplatníci. Je pro mě tedy nepochopitelné, proč se většina poslanců rozhodla martyrium skoro desetiny obyvatel ČR dál prodlužovat,“ neskrýval své zklamání Kolářík.

Ministerstvo spravedlnosti slíbilo předložit vlastní návrh na podzim tohoto roku. To samé slibovalo i minulý rok. 

> „Doufáme, že se to ministerstvu letos konečně povede,“ uzavřel téma Kolářík.
