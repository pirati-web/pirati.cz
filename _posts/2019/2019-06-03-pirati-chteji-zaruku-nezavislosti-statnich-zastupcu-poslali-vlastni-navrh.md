---
date:         2019-06-03
category:     blog
tags:         celostátní sněmovna kontrola-moci-a-mocných
layout:       post
title:        "Zaručte nezávislost státních zástupců, požadují Piráti po vládě. Babišovi a Benešové zaslali vlastní návrh"
image:        /assets/img/articles/2019/michalek99.jpg
author:       Mediální odbor
---


Praha, 3. června 2019 – Odvolatelnost nejvyššího státního zástupce nikoliv dle libovůle vlády, ale pouze cestou kárného řízení, a pevně stanovená funkční období vedoucích státních zástupců. Tato opatření obsahuje návrh, který dnes Piráti zaslali předsedovi vlády Andrejovi Babišovi, ministryni spravedlnosti Marii Benešové a vicepremiérovi Janu Hamáčkovi.

> „Nejvyšší státní zástupce nesmí být loutkou vlády. V návaznosti na kulatý stůl, který jsme v reakci na proběhlá shromáždění za nezávislost justice uspořádali ke konci května ve Sněmovně, dnes přicházíme s konkrétním návrhem zákona, který garantuje hlavní záruky nezávislosti státního zastupitelství,“ uvedl předseda poslaneckého klubu Pirátů Jakub Michálek.

Návrh obsahuje pouze nejzákladnější opatření nezávislosti státního zastupitelství: 
* Odvolatelnost nejvyššího státního zástupce pouze cestou kárného řízení. Dosud byl odvolatelný vládou bez udání důvodu. 
* Pevná funkční období vedoucích státních zástupců 7 let a u nejvyššího státního zástupce 10 let. 
* Přechodná ustanovení, dle kterých se zbývající funkční období současných vedoucích státních zástupců odstupňuje dle stávající doby výkonu funkce tak, aby došlo k postupné obměně. 
* Současný nejvyšší státní zástupce Pavel Zeman zůstane ve funkci 7 let od účinnosti zákona. Bude také organizovat výběrová řízení na vrchní státní zástupce.
* Vrchní státní zástupci se obmění po 3, respektivě 5 letech od účinnosti zákona.
* Dvě po sobě jdoucí funkční období vedoucího státního zástupce nebudou možná, s výjimkou okresních státních zástupců.

> „Poté, co s návrhem seznámíme vládu s prosbou o sdělení jejich stanoviska, obrátíme se na ostatní politické strany zastoupené v Poslanecké sněmovně, abychom jej případně ještě dotvořili a mohli v rámci podpory napříč politickým spektrem předložit tak, aby vstoupil v účinnost co nejdříve,“ dodal Michálek.

Na přípravě návrhu se podílela platforma Rekonstrukce státu.

* [Návrh novely zákona o státním zastupitelství](https://pirati.cz/assets/pdf/návrh úzké novely z. o státním zastupitelství.pdf)
* [Teze k posílení nezávislosti vedoucích státních zástupců](https://pirati.cz/assets/pdf/Teze-k-posílení-nezávislosti-vedoucích-státních zástupců.pdf)
