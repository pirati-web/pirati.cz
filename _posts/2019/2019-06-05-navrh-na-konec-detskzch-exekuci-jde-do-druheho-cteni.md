---
date:         2019-06-05
category:     blog
tags:         celostátní sněmovna legislativa exekuce
layout:       post
title:        "Piráti obhájili řešení dětských dluhů. Návrh pokračuje do druhého čtení"
image:        /assets/img/articles/2019/lukas-kolarik1.jpg
author:       Mediální odbor
---


Praha, 5. června 2019 – V České republice jsou tisíce dětí, které k osmnáctým narozeninám čeká nepříjemný dárek – exekuce. Piráti proto už před časem předložili společně s ČSSD, ANO a KDU-ČSL návrh na přechod dluhu nezletilé osoby na jejího zákonného zástupce. Dnes návrh prošel prvním čtením Sněmovny a poslanci se jím budou nadále zabývat v Ústavně právním výboru.

> „Exekuce na děti jsou zvěrstvo, které v Evropě nemá obdoby. Nevím, jak to mohly předchozí garnitury přehlížet a situaci neřešit. Nicméně teď to vypadá, že se ve Sněmovně našla politická vůle, která tuto šikanu nezletilých konečně zastaví,“ uvádí pirátský poslanec a expert na oblast exekucí Lukáš Kolářík.

Návrh připouští dluhy nezletilých jen v případě, kdy vznikly za jasným úmyslem poškodit zdraví či majetek občanů. Neplatí tedy, že by se jednalo o jakousi dluhovou amnestii například pro nezletilé „výtržníky“. Naopak situace, kdy dítě dostane pokutu za jízdu načerno, bude nyní již problémem zákonného zástupce.

> „Zanedlouho nás čeká i první čtení novely insolvenčního zákona, která má za cíl usnadnit oddlužení těm, kteří si z dětství nesou alespoň dvě třetiny dluhů. Piráti nadále tlačí na prosazení místní příslušnosti exekutorů, která sníží náklady pro dlužníky a zjednoduší celý systém vymáhání,“ uzavírá Kolářík.
