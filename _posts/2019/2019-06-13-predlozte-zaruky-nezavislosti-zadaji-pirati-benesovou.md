---
date:         2019-06-13
category:     blog
tags:         celostátní sněmovna spravedlnost-a-justice
layout:       post
title:        "Předložte slíbené záruky nezávislosti státních zástupců, nebo to uděláme sami, žádají Piráti ministryni Benešovou"
image:        /assets/img/articles/2019/jakub-michalek1.jpg
author:       Mediální odbor
---


Praha, 13. června 2019 – Předseda poslaneckého klubu Pirátů Jakub Michálek vyzval ministryni spravedlnosti Marii Benešovou, aby představila slibovanou novelu zákona o státním zastupitelství, která zaručí nezávislost nejvyšších státních zástupců. Ministryně již před měsícem veřejně slíbila zástupcům poslaneckých klubů, odborníkům i veřejnosti, že tuto novelu předloží na vládu nejpozději do konce června. Ministerstvo spravedlnosti ale zatím návrh novely nepředstavilo, poslanec Michálek proto prostřednictvím interpelace žádá vysvětlení.

> „Ministryně spravedlnosti Marie Benešová přislíbila, že novelu zákona o státním zastupitelství předloží už v průběhu června. Slíbil jsem, že tento termín a kvalitu návrhu budeme důsledně hlídat. Proto jsem nyní interpeloval ministryni spravedlnosti, zda tento termín dodrží. Před předložením vládě by měl vládní návrh projít připomínkovým řízením a schválením Legislativní radou vlády, takže je nejvyšší čas, aby ministryně změnu předložila, pokud chce dodržet červnový termín,“ říká Michálek

Piráti na začátku června představili vlastní návrh novely zákona o státním zastupitelství, který zaslali ministryni Marii Benešové, předsedovi vlády Andreji Babišovi a vicepremiérovi Janu Hamáčkovi. Zároveň byl tento návrh zaslán k připomínkování předsedům poslaneckých klubů. „Nejvyšší státní zástupce by měl být odvolán pouze cestou kárného řízení a mít pevně stanovené funkční období. Náš návrh garantuje hlavní záruky nezávislosti státního zastupitelství. Nyní požadujeme po ministryni slibovaný návrh zákona, který nebude další nezvěstnou analýzou. Pokud ministryně návrh obratem nepředloží, budeme to brát tak, že nedodržela dané slovo a předložíme urychleně vlastní návrh tak, aby byl projednán ještě před prázdninami. Na základě jednání víme, že návrh záruk nezávislosti pro státní zastupitelství má podporu nejen mezi opozicí, ale také vládními poslanci obou stran,“ dodává Michálek.
