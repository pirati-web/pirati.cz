---
date:         2019-06-24
category:     blog
tags:         celostátní legislativa exekuce
layout:       post
title:        "Vláda podpořila oddlužení pro dětské dlužníky"
image:        /assets/img/articles/2019/lukas-kolarik.jpg
author:       Lukáš Kolařík
---

Praha, 24. června 2019 – Vláda dnes dala zelenou Piráty podporované a spolupředložené novele insolvenčního zákona, která má ulehčit oddlužení těm, kteří se zadlužili ještě jako děti. Soudy tak dle nových pravidel budou moci rychleji oddlužit oběti závratných sum, které naboptnaly na původně stokorunových pohledávkách neřešených zákonnými zástupci nezletilých. Zákon podpořený všemi sněmovními stranami nyní putuje do Sněmovny, kde může být schválen hned v prvním čtení. 

> „Na jedné straně máme dětské dlužníky a na druhé dospělé osoby, které si nesou dluhy z dětství. Na ty nesmíme zapomínat. Zadlužili se kvůli špatně nastaveným pravidlům v minulosti, které umožňovaly vysoké odměny pro advokáty a exekutory nebo přeprodej pohledávek do daňových rájů,” uvádí spolupředkladatel novely a pirátský poslanec Lukáš Kolářík.

Návrh, kterému dnes dala vláda souhlasné stanovisko, umožňuje dospělým občanům snazší oddlužení během 3 let v případě, kdy mají alespoň dvě třetiny pohledávek z doby před dosažením plnoletosti. Nově schválená pravidla by se dotkla všech insolvenčních řízení zahájených po 31. květnu 2019 společně s novými pravidly pro oddlužení seniorů nebo zdravotně postižených. 

> „V oddlužení stejně musí člověk platit, takže i když ten dlužník zaplatí třeba jen třetinu celkového dluhu, věřitel pořád dostane plnou jistinu zpátky. Zkrátka přijdou jen ti, kteří si brousili zuby na úroky, což jsou například překupníci pohledávek,” uzavírá Kolářík.
