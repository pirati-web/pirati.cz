---
date:         2019-07-08
category:     blog
tags:         celostátní vláda průmysl obchod energetika komentář
layout:       post
title:        "Vládou schválený investorský model pro jaderné bloky je nevhodný"
image:        /assets/img/articles/2019/tresnak-petr.jpg
author:       Mediální odbor
---
 
Praha, 8. července 2019 – Vláda dnes rozhodla o investorském modelu pro výstavbu nových jaderných bloků v Česku. Výstavba má být podložena smlouvou mezi dceřinou společností, státní společností ČEZ a vládou o společném postupu. Piráti tento model nepovažují za nejvhodnější a volají nejen po transparentním procesu výběrového řízení, ale i po jasném investorském modelu. Je třeba, aby takto rozsáhlá investice byla pod maximální veřejnou kontrolou. 

Na zasedání Stálého výboru pro výstavbu nových jaderných zdrojů v ČR byly prezentovány jednotlivé scénáře. Jednou z variant je výstavba prostřednictvím společnosti vlastněné ze 100 % státem. Právě tuto možnost Piráti preferují. Zamezí totiž případnému napadení záměru ze strany minoritních akcionářů a zároveň bude tato rozsáhlá investice pod maximální veřejnou kontrolou. První etapa zahrnuje též získání povolení k umístění a výběrové řízení na dodavatele stavby. Teprve na základě údajů z výběrového řízení, především nabízené ceny a harmonogramu, může dojít ke kvalifikovanému rozhodnutí. 

Výstavba jaderných bloků je strategicky nejvýznamnější projekt, o kterém má současná vláda rozhodnout. Výstavba bude mít závažné dopady nejen na energetické směřování země, ale také na domácí politickou scénu a především energetickou bezpečnost České republiky. Z našeho pohledu je zde pak i důležité zachování „know-how“ oboru a z toho plynoucí vliv v mezinárodních institucích dohlížejících na jadernou bezpečnost.
