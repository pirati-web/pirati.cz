---
date:         2019-07-10
category:     blog
tags:         celostátní sněmovna legislativa
layout:       post
title:        "Sněmovna přijala oddlužení pro dětské dlužníky"
image:        /assets/img/articles/2019/lukas-kolarik1.jpg
author:       Lukáš Kolařík
authorId: lukas.kolarik
---

Praha, 10. července 2019 – Poslanecká sněmovna dnes schválila Piráty spolupředloženou novelu insolvenčního zákona, která má ulehčit oddlužení těm, kteří se zadlužili ještě jako děti. Soudy tak dle nových pravidel budou moci rychleji oddlužit oběti závratných sum, které naboptnaly na původně stokorunových pohledávkách neřešených zákonnými zástupci nezletilých. Zákon podpořený všemi sněmovními stranami nyní putuje do Senátu.

> „Neustále se mluví o statisících Čechů, kteří jsou v exekucích. Jsem rád, že se nám daří rozplétat, kdo ti dlužníci vlastně jsou a jak jim pomoci, protože si každá skupina zaslouží svůj vlastní přístup. Díky tomuto zákonu pomůžeme těm, kteří si nesou dluhy z dětství. Pokračujeme v trendu snižování počtu lidí v dluhové pasti,” uvádí spolupředkladatel novely, pirátský poslanec Lukáš Kolářík a dodává: „Tímto krokem doplňujeme vládu, která ve své insolvenční novele z loňského roku na dětské dlužníky zapomněla.“ 

Návrh, který dnes Sněmovna schválila, umožňuje dospělým občanům snazší oddlužení během tří let v případě, kdy mají alespoň dvě třetiny pohledávek z doby před dosažením plnoletosti. Nově schválená pravidla by se dotkla všech insolvenčních řízení zahájených po 31. květnu 2019 společně s novými pravidly pro oddlužení seniorů nebo zdravotně postižených. 

> „Jedná se o vzácnou událost, kdy vláda a priori neodmítá spolupráci s opozicí. Konečně pochopili, že jsme konstruktivní a v první řadě nám jde o reálné řešení problémů. Díky tomu schválíme zákon třeba o rok dříve, než by tomu bylo normálně, což značně uleví tisícům zoufalých občanů,” uzavírá Kolářík.
