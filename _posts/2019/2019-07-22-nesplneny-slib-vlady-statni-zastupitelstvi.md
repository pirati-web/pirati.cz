---
date:         2019-07-22
category:     blog
tags:         celostátní vláda legislativa spravedlnost-a-justice komentář
layout:       post
title:        "Nezávislost státního zastupitelství? Další nesplněný vládní slib"
image:        /assets/img/articles/2019/michalek98.jpg
author:       Jakub Michálek
---
 
Praha, 22. července 2019 - Vláda dnes dala nesouhlasné stanovisko poslaneckému návrhu zákona o státním zastupitelství Pirátů, ODS a KDU-ČSL. Návrh zákona přitom garantuje nezávislost státního zastupitelství a může nabýt účinnosti prakticky několik týdnů po jeho schválení, narozdíl od vládního návrhu, který by nabyl účinnosti až v roce 2022. 

Vláda ve svém stanovisku jasně upřednostnila návrh připravovaný Ministerstvem spravedlnosti. Tomu však vytýkáme především složení výběrové komise, do které má ministerstvo jmenovat většinu. To znamená, že ministr bude mít rozhodující vliv na složení komise, a tedy i na výběr vedoucího státního zástupce. Dále vládnímu návrhu vytýkáme takové nastavení přechodných období, které prakticky umožní jedinému ministrovi obsadit všechny vedoucí funkce soustavy státních zastupitelství. Vláda tedy opět není schopna garantovat nezávislost státního zastupitelství.

Poslanecký návrh vznikl na základě odborných diskusí u kulatého stolu se zástupci poslaneckých klubů a odborníků. Na návrhu zákona se podílela platforma Rekonstrukce státu a byl konzultován s Nejvyšším státním zastupitelstvím a Unií státních zástupců.
