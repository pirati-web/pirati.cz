---
date:         2019-07-24
category:     blog
tags:         celostátní legislativa
layout:       post
title:        "Piráti chtějí zabránit zvýšení daní pro tradiční pěstitelské pálenice"
image:        /assets/img/articles/2019/holomcik-radek.jpg
author:       Mediální odbor
---
 
Praha, 23. července 2019 – V rámci momentálně projednávaného zvýšení daní navrhuje vláda mj. také zvýšení spotřební daně na líh obsažený v ovocných destilátech z pěstitelských pálenic, a to z 14 300 korun na 16 200 korun za hektolitr. To by v důsledku přineslo zdražení pálení a snížení zájmu o služby tradičních pěstitelských pálenic. Piráti s tímto vládním záměrem nesouhlasí a navrhují daň nezvyšovat.

> „Zásadně nesouhlasím s argumentací Ministerstva financí, že zdražení výroby pálenek v pěstitelských pálenicích povede k menší spotřebě alkoholu. V reálu tento krok povede totiž jenom k tomu, že lidé více alkoholu vyrobí nelegálně v domácích pálenicích,“ komentuje pirátský poslanec Radek Holomčík a dodává: „Vláda tímto necitlivým zásahem de facto uvrhne Moravské Slovácko, Valašsko a další regiony s hlubokou tradicí výroby pálenek do ilegality.“

Česká legislativa umožňuje pro vlastní potřebu vypálit ročně až 30 litrů lihu (tedy 60 litrů 50% pálenky) na domácnost ve snížené sazbě spotřební daně. V ČR je momentálně registrováno okolo 600 pěstitelských pálenic, z toho je čyřicítka provozována místními organizacemi Českého svazu zahrádkářů. Daňový výnos z takto vyrobeného lihu byl v roce 2018 necelých 600 milionů korun. Dle údajů Unie destilatérů je takto vyrobeno okolo 3 milionů litrů lihu ročně, nelegálně se vyrobí dalších zhruba 1,5 – 3 miliony litrů.
