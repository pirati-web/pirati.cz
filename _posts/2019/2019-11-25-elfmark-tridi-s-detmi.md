---
date:         2019-11-25
category:     blog
tags:         celostátní životní-prostředí 
layout:       post
title:        "Slovácko třídí! Pirát Elfmark učí děti z mateřských škol třídit odpad"
image:        /assets/img/articles/2019/elfmark-skolka.jpg
author:       Mediální odbor
---


Praha, 25. listopadu 2019 – Pirátský poslanec za Zlínský kraj František Elfmark ve svém kraji provádí osvětovou akci mezi dětmi z mateřských škol. Během listopadu objížděl jednotlivé školky na Zlínsku s akcí „Slovácko třídí”, kde učí děti základním návykům ve třídění odpadů. Vedle toho se rovněž obrací na ředitele a učitele s žádostí o pomoc při osvětě a motivaci dětí při třídění. Navázal tak na svou činnost z roku 2016, kdy se se stejným cílem do školek vydal jako radní města Uherské Hradiště. „Osvěta je velmi důležitá, právě díky ní se můžeme posunout dál,” komentuje Elfmark. 

> „Když jsem v roce 2016 měl na starost v Uherském Hradišti životní prostředí, jedno z mých důležitých témat bylo právě odpadové hospodářství. Projekt osvěty formou návštěv přímo v mateřských školách stále vnímám jako velmi pozitivní, i proto jsem na něho chtěl navázat. Potěšilo mě, že po těch třech letech se podvědomí u dětí ve třídění odpadů velmi zlepšilo. Děkuji za to především všem pedagogům a rodičům,” říká František Elfmark a dodává: „Snažím se, aby nauka byla pro děti i zábavná. Mám nachystané různé druhy odpadků – od obalů od šampónu, přes přesnídávky až po například letáky ze supermarketů. Děti následně odpad umisťují do barevné tašky, která je podle nich správná.”

V této aktivitě chce poslanec Elfmark pokračovat i v roce 2020, rád by postupně navštívil více mateřských školek na menších obcích po celém Zlínském kraji. Dále se nyní v Poslanecké sněmovně připravuje novela odpadové legislativy, ta by se do změn zákonů měla implementovat v průběhu roku 2020. Více informací je na webu [www.obehovehospodarstvi.eu](www.obehovehospodarstvi.eu), který k této iniciativě Piráti vytvořili.
