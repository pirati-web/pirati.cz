---
date:         2019-12-09
category:     blog
tags:         vláda legislativa životní-prostředí
layout:       post
title:        "Komentář Františka Elfmarka: Odpadová legislativa není dobře připravená. Odklad termínu konce skládkování ještě zhorší současný stav"
image:        /assets/img/articles/2019/frantisek-elfmark.jpg
author:       František Elfmark
---

Praha, 9. prosince 2019 – Vláda dnes schválila návrh legislativy, který obsahuje čtyři zákony upravující povinnosti při nakládání s odpady. I přes množství připomínek a také uspořádání dvou odborných seminářů, na kterých se k zákonům vyjadřovali experti z oboru, není legislativa dobře připravená. Problematické je nedostatečné projednání problematiky s odbornou veřejností a dále především odklad termínu konce skládkování.

Jeden z hlavních problémů spočívá v odkladu termínu konce skládkování z roku 2024 na rok 2030, který Ministerstvo životního prostředí ČR odůvodnilo nutným souladem s evropskou legislativou. Odsouváním ještě zhoršíme aktuální neudržitelný stav skládek. Přes 800 skládek ročně hoří, což je velká ekologická zátěž, protože tyto výpary znečišťují ovzduší. Dále v důsledku množství skládek dochází k znečišťování podzemních vod. V rámci Evropy je Česká republika brána jako jedna z nejlepších zemí v třídění odpadu, a přesto jeho velká část končí díky nízké skládkovací ceně. Navíc nám kapacita skládek asi do deseti let dojde a my musíme najít radikální řešení, jak přesunout vytříděné složky k recyklaci, a ne na skládky, jak tomu je dnes. 

Mám obavy, že zákon mohl vzniknout pod lobbistickým tlakem, protože s ním nejsou spokojeni ani zástupci krajů. Většina krajů se vyjádřila proti posunu termínu konce skládkování, protože mají zainvestováno do dílčích řešení a respektují stávající zákon. Mluví se o nepřipravenosti, ale kdo zajistí, že se na rok 2030 připravíme, když jsme teď deset let nedělali vůbec nic? 

Legislativní návrh budou Piráti nadále připomínkovat a ve spolupráci s odborníky chystají uspořádat kulatý stůl a připravit pozměňovací návrhy. Piráti k tématu uspořádali již dva semináře a vytvořili [tematický web](https://www.obehovehospodarstvi.eu/) pro odborníky i veřejnost. Na webové stránce je k dispozici také veřejný výzkum k odpadům.
