---
date:         2020-01-27
category:     blog
tags:         vláda celostátní informatika
layout:       post
title:        "Předseda Rady ČTÚ rezignoval, vláda následně projednala 5G aukce neveřejně. Co bude dál s aukcí na příchod čtvrtého operátora?"
image:        /assets/img/articles/2019/martin-jiranek.jpg
author:       Martin Jiránek
---

 

Praha, 27. ledna 2020 – Předseda Rady ČTÚ Jaromír Novák dnes dopoledne rezignoval na svou funkci. Mezi jeho zásadní úkoly patřila příprava aukce na příchod čtvrtého mobilního operátora. Ten má přinést zvýšení konkurence na trhu a tlačit na snížení cen dat, která jsou v ČR jedna z nejdražších v Evropě. Panu Novákovi děkuji za konstruktivně vedená jednání. Jeho odchodem přichází státní správa o jednoho z nejpoctivějších profesionálů. Netransparentní postup na dnešním jednání vlády, kde došlo ke změnám dva roky dojednávaných podmínek aukce, zároveň dává vzniknout dalším otázkám a nejistotě kdy, za jakých podmínek a především zda vůbec aukce úspěšně proběhne.

 

Změna podmínek aukce, ke které se vláda dnes odhodlala, může způsobit právní spory s některými z účastníků a složité vysvětlování těchto změn před Evropskou komisí. Celé současné dění okolo přenastavování podmínek ukazuje dlouhodobý chaos v tom, co vláda a MPO vlastně chtějí. Během přípravy aukce se dotčené instituce, včetně ministerstva, mohly k podmínkám aukce celou dobu vyjadřovat a navrhovat vylepšení. Ministerstvo tak učinilo až nyní, kdy už aukce měla startovat. Celý proces tak provází chaos a účastníci aukce ani veřejnost nemají o krocích vlády přehled.

 

Odchod předsedy Rady ČTÚ provází také nepříjemná pachuť a mě osobně velmi mrzí. O tom, že Vláda ČR bude dnes jednat o aukci a odvolání pana předsedy Nováka se vědělo s předstihem a den před jednáním vlády se na portálu E15 objevila zpráva z anonymního zdroje, že předseda Rady ČTÚ je ve střetu zájmů a napsal podmínky pro jednu firmu. Jednalo se pouze o neodůvodněný útok bez jakýchkoliv logických argumentů s cílem oslabit jeho pozici. 

 

Navíc poté, co MPO dnes předložilo pozměněný materiál, který s ČTÚ nijak nekonzultovalo, a na vládě o něm jednalo v režimu „vyhrazené“, je plně pochopitelné, že Jaromír Novák se pod nově formulovanou podobu aukce odmítl podepsat s tím, že může vyvolat nejen řadu soudních sporů,  ale ohrozí i rychlé zavedení 5G sítí v Česku. 

 

Základní otázky, na které budeme v následujících dnech hledat odpovědi jsou:

1. Jaké úpravy v podmínkách požaduje MPO po nové předsedkyni ČTÚ a jak bude ministerstvo veřejně obhajovat jejich údajnou výrazně vyšší výhodnost oproti podmínkám, které navrhoval ČTÚ, když už se kvůli nim odvolala vláda předsedu a celá aukce se posunula o několik kroků zpět?

2. Jaký je odhad zdržení při novém vyjednávání podmínek a kdy se tedy dočkáme možného čtvrtého operátora?

3. Jaké nestandardní prvky, které ministr médiím sdělil, ale nespecifikoval, u něj vyvolávají dojem střetu zájmů u bývalého předsedy?
