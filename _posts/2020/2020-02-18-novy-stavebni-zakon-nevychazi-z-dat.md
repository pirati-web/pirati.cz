---
date:         2020-02-18
category:     blog
tags:         kontrola-moci-a-mocných celostátní legislativa
layout:       post
title:        "Komentář Františka Elfmarka: Nový stavební zákon nevychází z analytických dat, podle MMR by to bylo složité"
image:        /assets/img/articles/2019/elfmark.jpg
author:       František Elfmark
---


Praha, 18. února 2020 - Dnes proběhla již třetí debata nad podklady k novému stavebnímu zákonu poslanecké pracovní skupiny pro elektronizaci stavebního řízení a pro rekodifikaci stavebního zákona, která je nově zřízena pod Výborem pro veřejnou správu a regionální rozvoj. Bohužel se potvrdilo, že zcela chybí analytická data, ze kterých by mohl nový návrh stavebního zákona vycházet. Bez toho však budeme mít zákon, který se nebude opírat o realitu, ale zřejmě jen o domněnky paní ministryně Dostálové. Argument Ministerstva pro místní rozvoj, že analytická data nejsou, protože je celý proces složitý, je alarmující. 

Navíc ani poslanecká pracovní skupina nebude pracovat systematicky ani koncepčně dokud nedostane relevantní analýzy k novému návrhu stavebního zákona od MMR. Sdělení ministerstva, že analytická data nejsou, protože je celý proces složitý, je zcela zásadní problém v celé věci. Pokud chce MMR něco změnit či napravit v povolovacím řízení, musí být ještě před věcným záměrem vytvořena zevrubná analýza, která ukáže kde, co, kolik a proč nefunguje, a ze které vzejde návrh potřebných změn.

Prvotní potřeba podrobných analýz pro tvorbu věcného záměru zákona vychází i z Legislativních pravidel vlády, které sjednocují postup ministerstev a jiných ústředních orgánů státní správy při přípravě právních předpisů a přispívají ke zvýšení úrovně tvorby právního řádu. Ministryně spravedlnosti Marie Benešová sama několikrát uvedla, že data jsou základ, bez kterého to je celé na vodě a je třeba mít nejprve analýzy a až pak začít s novým věcně správným návrhem záměru.


