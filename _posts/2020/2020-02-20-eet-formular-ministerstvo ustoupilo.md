---
date:         2020-02-20
category:     blog
tags:         sněmovna legislativa eet finance
layout:       post
title:        "Komentář Mikuláše Ferjenčíka: Ministerstvo vyhovělo Pirátům. Zruší formulář o pěti stech položkách pro zvláštní režim EET"
image:        /assets/img/articles/2019/mikulas-ferjencik.jpg
author:       Mikuláš Ferjenčík
--- 

 

Praha, 20. února 2020 – Z více než pěti set kolonek na formuláři pro zvláštní režim EET zbyly jen čtyři údaje: počet tržeb za čtvrtletí, výše tržeb za čtvrtletí, počet storen a výše storen. Offline režim nyní bude použitelný pro významně širší skupinu podnikatelů. Ministerstvo financí dnes změnilo svůj postoj po soustavných aktivitách Pirátů a několikatýdenních debatách Pirátů se zástupci příslušných úřadů. Administrativa živnostníků bude výrazně jednodušší, než jak s ní počítal původní záměr.

Než se ministerstvo rozhodlo k zásadnímu zjednodušení formuláře, zamítla Sněmovna hlasy vládní koalice náš pozměňovací návrh, který rušil uvádění výkazů za jednotlivé dny. V únoru tohoto roku proběhla jednání jak s ministryní Alenou Schillerovou, tak i ředitelkou Finanční správy Tatjanou Richterovou, na kterých jsme je seznámili s administrativně neadekvátní podobou formuláře. Na extenzivní pojetí výkazu jsme upozornili i prostřednictvím podnětu na zrušení EET u Ústavního soudu ČR. Na podobu formuláře nakonec upozornila i média a ministerstvo ze svého přebyrokratizovaného záměru dnes upustilo.

Těší mě, že má soustavná práce v oblasti administrativy pro nejmenší živnostníky přinesla ovoce a děkuji všem kolegům, kteří mi pomohli tuto změnu prosadit.
