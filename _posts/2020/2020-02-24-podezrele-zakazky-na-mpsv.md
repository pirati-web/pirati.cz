---
date:         2020-02-24
category:     blog
tags:         celostátní kontrola-moci-a-mocných 
layout:       post
title:        "Zásah NCOZ na MPSV? Piráti upozorňují na podezřelé IT zakázky už dva roky"
image:        /assets/img/articles/2020/kolarik.jpg
author:       Lukáš Kolářík
--- 


Praha, 24. února 2020 – Národní centrála proti organizovanému zločinu zasahuje na Ministerstvu práce a sociálních věcí a v soukromé firmě OKsystem. Piráti dlouhodobě kritizují resort za nečinnost, špatné postupy, nehospodárnost a neefektivu v problematice informačních a komunikačních technologií. Současná situace je tak pouze eskalací ignorovaných či špatně řešených problémů. 
 
Ministerstvo práce zvolilo naprosto špatný postup při řešení problémů v IT a tady je výsledek. Kdyby zástupci ministerstva postupovali transparentně, nevydávali informační embarga na opoziční poslance a problém coby kritickou infrastrukturu státu eskalovali na vládu, nemusela situace dospět až do takto tristní fáze, která dále podkopává důvěru lidí ve stát. O tomto problému se navíc vědělo dlouhou dobu a řešil se i na Bezpečnostní radě státu, takže si musím pokládat otázku, co vůbec Andrej Babiš v této věci udělal. Je to jeho vláda, jeho zodpovědnost. 
 
Máme i vládního zmocněnce pro informační technologie a digitalizaci. Proč tedy nechali MPSV, aby si tento problém řešilo samo, když historické zkušenosti ukazují, že to resort neumí? Mnohem lepší přístup by byl, kdyby problém veřejně přiznali, o všech krocích informovali veřejnost i poslance a zdůvodňovali své postupy. Jejich tajnůstkářský přístup přirozeně nahrává různým spekulacím. Nastal čas hrát s otevřenými kartami. Proto svolám podvýbor pro IT na MPSV, kde si zástupce ministerstva pozvu a rovnou se na věc dotáži ministryně Jany Maláčové i v rámci interpelací.
