---
date:         2020-03-05
category:     blog
tags:         práce-a-sociální-věci sněmovna 
layout:       post
title:        "Komentář Olgy Richterové: Vláda stále nezvládla vyřešit slevy na jízdné pro invalidy, kteří nemají průkaz ZTP"
image:        /assets/img/articles/2019/richterova-pult.jpg
author:       Olga Richterová
authorId: olga.richterova
--- 



Praha, 5. března 2020 – Invalidní důchodci třetího stupně, tedy osoby ve třetím stupni invalidity, které nejsou držiteli průkazu ZTP, stále nemají nárok na slevy na jízdné. Do roku 2011 přitom měla tato skupina osob na železnici stejné slevy jako starobní důchodci, nyní však zahrnuta není. Ani po mých opakovaných výzvách vláda nedokázala přijít s řešením, jak to napravit, a vymlouvá se na pravidla Evropské unie. Stačí se přitom podívat do sousedního Slovenska, kde řešení našli. Stejně tak mají slevy v Praze. I proto jsem se dnes v rámci ústní interpelace obrátila na premiéra Andreje Babiše s dotazem, jak bude vláda postupovat. Ten se však místo odpovědi věnoval zcela odlišnému tématu a neodpověděl. 

Stojím si za tím, že situaci je nezbytné narovnat. Dotýká se patrně desetitisíců osob. Podíváme-li se na průměr vyplácených invalidních důchodů třetího stupně, tak je až o 1 500 korun nižší než u starobních důchodců. Navíc si tito lidé také nemohou zlepšit příjem plnoúvazkovou prací a bez slev se nedostanou ani k lékaři. 

Zájem předsedy vlády na vyřešení slev pro invalidní důchodce třetího stupně je však dle všeho pramalý. To dokázal i během dnešních interpelací, kdy nedokázal najít dostatek slušnosti, aby na mé otázky reagoval. Namísto toho vysvětloval svůj dnešní výlet na Karlštejn. K tomu mu bohužel sekundoval místopředseda Sněmovny Vojtěch Filip, který ignoroval jednací řád, jenž jasně říká, že řečník má mluvit k věci. Pokud tak nečiní, předsedající jej má volat k věci. Pokud dvojí upozornění nevede k nápravě, předsedající může slovo odejmout. Udělal to tak v minulosti Vojtěch Pikal. Tentokrát se tak nicméně nestalo. 

