---
date:         2020-03-11
category:     blog
tags:         sněmovna celostátní
layout:       post
title:        "Tomáš Martínek žádá ČBA, aby její členové zmírnili pravidla splácení hypoték a jiných úvěrů vzhledem k opatřením ke koronavirové nákaze"
image:        /assets/img/articles/2020/martinek.jpg
author:       Mediální odbor
--- 

 

Praha, 11. března 2020 – Pirátský poslanec Tomáš Martínek požádal v otevřeném dopise členy České bankovní asociace o zmírnění pravidel splácení hypoték a jiných úvěrů kvůli opatřením ke koronavirové nákaze. V dopise píše:


> Vážený pane řediteli, vážený pane náměstku, vážení členové prezidia, vážení členové,

> píši Vám v době, kdy naše země přijímá opatření proti šíření koronavirové nákazy. Některá opatření mohou mít negativní dopad na finance domácností či malých firem, které jindy řádně plní své závazky vůči jiným institucím. Aby se nedostalo do nenadálých problémů mnoho občanů České republiky kvůli pravidelným výdajům, které nyní s omezenými příjmy nebudou moci okamžitě splatit, chci Vás požádat o přijetí takových opatření, která dočasně pomohou tuto složitou situaci překlenout. Chtěl bych Vás tímto požádat o to, abyste klienty, kteří jinak řádně plní své povinnosti, v příštích minimálně třech měsících nepenalizovali za opožděné splátky hypoték nebo jiných úvěrů, případně rovnou vyhlásili „hypoteční volno“, aby domácnosti a malé firmy, které se potýkají s ekonomickými potížemi v souvislosti s epidemií koronaviru, nemusely své půjčky dočasně splácet. 

> Obdobná opatření v rámci dluhového memoranda jsou zaváděna v Itálii bankovním sdružením ABI. Věřím, že členové České bankovní asociace rozumí aktuální situaci a přijmou po vzoru italských kolegů vhodná opatření.

> Předem Vám děkuji za Váš rozumný přístup.

> S úctou

> Ing. Tomáš Martínek v. r.
> místopředseda Podvýboru pro bankovnictví, pojišťovnictví a finanční trhy PSP ČR

Pavel Štěpánek, výkonný ředitel České bankovní asociace, v dnešní odpovědi směřované Tomáši Martínkovi uvedl, že banky intenzivně pracují na opatřeních, která pomohou zmírnit ekonomické dopady probíhající pandemie na klienty. Příprava opatření probíhá za spolupráce s Ministerstvem průmyslu a obchodu ČR, s Českomoravskou záruční a rozvojovou bankou i Českou národní bankou. Podoba opatření bude oznámena v nejbližších dnech.

* [Dopis](https://pirati.cz/assets/pdf/dopis-cba-martinek.docx.pdf) ve formátu pdf.
* [Odpověď](https://pirati.cz/assets/pdf/odpoved-cba.pdf) Pavla Štěpánka, výkonného ředitele České bankovní asociace.
