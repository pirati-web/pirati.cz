---
date:         2020-03-17
category:     blog
tags:         celostátní vláda zdravotnictví práce-a-sociální-věci
layout:       post
title:        "Piráti dnes premiérovi navrhnou sérii opatření k podpoře firem a soukromníků. Jednat chtějí i o dostupnosti zdravotních ochranných pomůcek a léků"
image:        /assets/img/articles/2020/ferjencik.jpg
author:       Mediální odbor
--- 


Praha, 17. března 2020 – Piráti dnes premiérovi navrhnou sérii opatření pro zmírnění ekonomických dopadů současné epidemie – návrhy směřují především k podpoře firem a soukromníků. Diskutovat chtějí i o dostupnosti zdravotních ochranných pomůcek, dostupnosti léků v lékárnách a nemocnicích a také o řešení sociálních dopadů nenadálé situace.

> „Současná situace má již teď znatelné dopady na ekonomiku ČR, a to jak na firmy, tak jednotlivce. Lze předpokládat nutnost masivních investic do ekonomiky ze strany státu. V tuto chvíli je však na místě řešit především úlevy na straně firem a soukromníků. Požadujeme tedy odlehčení pro zaměstnavatele v zasažených odvětvích v podobě odpuštění sociálních a daňových odvodů z práce za zaměstnance. Dále navrhujeme odpustit OSVČ bez příjmů povinné odvody a prodloužit ošetřovné a rozšířit ho i na OSVČ. Nutné je z našeho pohledu také poskytovat bezúročné půjčky i v menším objemu, než 500 tisíc korun. Musíme podpořit kurzarbeit – zvýšit podíl státu na mzdových nákladech a zjednodušit byrokracii. A v neposlední řadě chceme, aby nemocenskou za lidi v karanténě hradil stát,” vysvětlil autor návrhů pirátský poslanec Mikuláš Ferjenčík.

S premiérem pak Piráti chtějí diskutovat i dostupnost zdravotních ochranných pomůcek, kterou Piráti označili za prioritní, zmapování dostupnosti léků v lékárnách a nemocnicích a také řešení sociálních dopadů celé situace. 

> „Harmonogram a pravidla pro distribuce ochranných osobních pomůcek jsou v tuto chvíli zásadní, stejně jako navýšení výrobních kapacit tohoto materiálu. Dále chceme apelovat na dodání analýzy dostupnosti léků a případných rizik spojených s jejich nedostatkem,” informoval předseda strany Ivan Bartoš. 

Piráti už v pondělí adresovali ministryni práce a sociálních věcí Janě Maláčové dopis, v němž mimo jiných opatření navrhli personální posílení pro zajištění chodu pobytových zařízení sociálních služeb a podporu péče o děti pracovníků klíčových profesí. Piráti také publikovali doporučení pro zastavení šíření viru.

 

* Předseda Pirátů Ivan Bartoš se včera sešel s předsedy ostatních opozičních stran, kde vznikla tato společná výzva vládě:


1. Vyzýváme vládu, aby říkala pravdivé informace o skutečném stavu zásob ochranných pomůcek pro pracovníky v ohrožených profesích, včetně jasného harmonogramu a plánu jejich distribuce.

2. Vláda musí vše podřídit tomu, aby byl počet testovaných co nejvyšší.

3. Vláda musí být otevřená. Veřejnost má právo vědět, jaký je krizový scénář a další předpokládaný vývoj. Budou vznikat krizová centra? Stejně tak, jak dlouho budou opatření trvat? Co musí nastat, aby opatření byla postupně rušena?

4. Jako volení zástupci velké části veřejnosti žádáme předsedu vlády, aby nás pravidelně informoval o závažných krocích své vlády.
