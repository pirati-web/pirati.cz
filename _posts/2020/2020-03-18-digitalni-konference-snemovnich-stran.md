---
date:         2020-03-18
category:     blog
tags:         celostátní vláda zdravotnictví práce-a-sociální-věci koronavirus
layout:       post
title:        "Na úterní digitální konferenci s premiérem a zástupci sněmovních stran proberou Piráti návrhy pro odlehčení ekonomické zátěže našich občanů"
image:        /assets/img/articles/2020/bartos-rouska.jpg
author:       Ivan Bartoš
authorId: ivan.bartos
--- 



Praha, 18. března 2020 – V úterý 24. března od 14:00 proběhne digitální konference předsedů sněmovních stran, kterou dnes ráno potvrdil i premiér Andrej Babiš. Vládní zmocněnec Vladimír Dzurilla během dneška rozešle všem účastníkům instrukce k technickým záležitostem. Tématy online schůzky budou ekonomická opatření, jejichž cílem je usnadnit situaci občanům, které současná pandemická krize ekonomicky postihuje. Již dnes s příslušnými ministerstvy konstruktivně řešíme návrhy Pirátů i opozice.

V nadcházejícím období lze zcela jistě předpokládat masivní investice do ekonomiky, ale v nejbližších dnech a týdnech je nutné řešit úlevy firmám a soukromníkům, které může výpadek příjmu postihnout fatálně. Požadujeme tedy odlehčení pro zaměstnavatele v zasažených odvětvích v podobě odpuštění sociálních a daňových odvodů z práce za zaměstnance. Vedle toho navrhujeme odpustit OSVČ bez příjmů povinné odvody a prodloužit ošetřovné a rozšířit ho i na OSVČ a podporu tzv. kurzarbeitu, tedy zvýšení podílu státu na mzdových nákladech a zároveň zjednodušení byrokracie. V neposlední řadě chceme, aby nemocenskou za lidi v karanténě hradil stát. Po dnešku je na stole také odklad náběhu 3. a 4. vlny EET, dopadající na živnosti, které opatření spojená s koronavirem zasáhly nejvíce. Náš dřívější návrh na poskytnutí bezúročných půjček v objemu pod 500 tisíc korun již včera podpořil ministr Karel Havlíček.  

Cením si jednotlivých kroků, které dosud vláda podnikla nebo slíbila učinit, očekáváme však návrh komplexního balíčku, který se bude týkat celé sociální oblasti počínaje digitální obsluhou lidí na úřadech práce, přes změny v povinných odvodech až po úpravu dávek okamžité pomoci. Věřím, že společné jednání přinese výsledky, které pomohou zvládnout tuto pro všechny obtížnou situaci.
