---
date:         2020-03-18
category:     blog
tags:         celostátní vláda finance
layout:       post
title:        "Piráti s opozicí předložili návrh na odložení dalších vln EET"
image:        /assets/img/articles/2020/martinek-ferjencik.jpg
author:       Mediální odbor
--- 



Praha, 18. března 2020 – Pirátští poslanci Mikuláš Ferjenčík a Tomáš Martínek dnes společně se zástupci všech opozičních stran navrhli odložení třetí a čtvrté vlny EET do 1. ledna 2021. Zákon navrhli projednat ve zrychleném postupu dle paragrafu 90 jednacího řádu Sněmovny.

> „Živnostníci a řemeslníci, kterých se má zavedení dalších vlny EET dotýkat, se aktuálně potýkají s vážnými výpadky příjmů a dalšími komplikacemi způsobenými opatřeními, která reagují na šířící se nákazu koronavirem. Chceme, aby jim stát ještě víc nekomplikoval situaci, a proto jsme navrhli ve zrychleném řízení odložení EET na začátek příštího roku,“ komentoval návrh Ferjenčík.

> „Našli jsme podporu i u poslanců STAN, ODS, KDU-ČSL, TOP 09 a SPD. Paragraf 90 by měl umožnit vládě při vstřícném přístupu Poslanecké sněmovny i Senátu schválit novelu do konce dubna 2020. Věříme, že v nastalé situaci zaujme vláda racionální stanovisko a urychleným projednáním umožní přijetí návrhu včas,“ uvedl Martínek.

Třetí a čtvrtá vlna se má vztahovat mimo jiných i na řemeslníky, zemědělce, kadeřnice, dopravce, autoservisy nebo lékaře a všechna další povolání, která nebyla zahrnuta v předchozích vlnách. Její spuštění by mělo proběhnout 1. května 2020. Piráti se kvůli EET obrátili na Ústavní soud. Odložit spuštění dalších vln EET zákonem dnes vládě doporučil Rozpočtový výbor Poslanecké sněmovny, usnesení podpořila i část poslanců ANO a KSČM.
