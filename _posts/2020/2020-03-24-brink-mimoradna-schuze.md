---
date:         2020-03-24
category:     blog
tags:         celostátní sněmovna legislativa
layout:       post
title:        "Ministerstva částečně vyslyšela ekonomické návrhy Pirátů, o dalších úlevách pro občany budou jednat odpoledne"
image:        /assets/img/articles/2020/tk-korona.jpg
author:       Mediální odbor
--- 



Praha, 24. března 2020 – Piráti dnes ve Sněmovně navrhnou navýšení zdrojů pro pomoc pracujícím bez příjmů a také úplné zrušení nových vln EET. Ve 14 hodin bude předseda Pirátů Ivan Bartoš jednat se zástupci vlády o dalších návrzích řešení v krizové situaci.

> Předseda Pirátů Ivan Bartoš v úvodu komentoval návrh na změny v ošetřovném a odpolední schůzku s členy vlády: „Jsem rád, že po debatě s jednotlivými ministerstvy jde návrh na změnu ošetřovného do Sněmovny. Zvyšuje věk pro čerpání na 13 let u ošetřovaných a prodlužuje délku ošetřování. Navrhovali jsme měsíční výplatu ošetřovného, rozšíření jak na OSVČ, tak na DPP a DPČ a další. Některé naše návrhy jsou již zahrnuty ve vládním návrhu a dva schválil příslušný výbor. Jde o střídání rodičů při ošetřování a také o osoby s postižením nad 13 let. Ve 14 hodin nás čeká schůzka s panem premiérem a zástupci vlády. Budu apelovat na řešení fungování zdravotnictví, zabezpečení ohrožených skupin a pomoc podnikatelům a OSVČ.“ 

> Poslanec Mikuláš Ferjenčík informoval o postoji Pirátů k odložení EET a změnám v rozpočtu: „Chápeme, že výdaje narostou, nicméně vláda zapomíná na celou řadu zasažených skupin, proto jsme navrhli zvýšení schodku o dalších 25 miliard, které mají pomoci podnikatelům, živnostníků, lidem v exekucích, lidem pracujících na dohodu nebo agenturním pracovníkům. Návrh předložíme na plénu Sněmovny. Po mnoha našich apelech přistoupila vláda k odložení zavedení další vlny EET a omezení EET v oblastech, kde již bylo zavedeno. Stanovená doba je poměrně krátká, proto jsme navrhli odložení na jeden rok a vláda prozatím trvá na třech měsících. Na plénu rovněž předložíme úplné zrušení 3. a 4. vlny EET, protože tento zákon považujeme za omyl.“ 

> Poslanec Tomáš Martínek v závěru informoval o daňových úlevách, které v uplynulých dnech navrhnul Ministerstvu financí: „Jsem rád, že vláda aplikovala naše doporučení ohledně odpuštění odvodů OSVČ. Zároveň mě těší, že členové České bankovní asociace vyslyšeli moji žádost o zavedení odkladu hypoték i úvěrů a žádám je i o to, aby nezaváděli dodatečné sankce a poplatky. Na ministryni financí jsem se též obrátil s návrhem změny daňové slevy na poplatníka. Stát by měl svým občanům poskytnout pomoc, kterou budou v příštích měsících potřebovat, proto navrhuji předčasně vyplacení daňových bonusů i slevy na poplatníka, kterou navrhuji zvýšit na 33 tisíc korun. To by zajistilo občanům potřebujícím pomoc možnost základního příjmu ve výši 11 tisíc korun na příští tři měsíce.“ 

 
