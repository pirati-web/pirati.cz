---
date:         2020-03-25
category:     blog
tags:         celostátní kontrola-moci-a-mocných
layout:       post
title:        "Piráti společně se STAN nominují do krizového štábu ekonoma Filipa Matějku"
image:        /assets/img/articles/2020/filip-matejka.jpg
author:       Mediální odbor
--- 


 

Praha, 25. března 2020 – Piráti a STAN se shodli na nominaci společného kandidáta do Ústředního krizového štábu. Strany věří, že ekonomické dopady budou teď největší výzvou. Společným nominandem se proto stal doc. RNDr. Filip Matějka, Ph.D., který se specializuje na makroekonomii, ekonomickou teorii, ekonomii informací a behaviorální ekonomii a pomocí ekonomických teorií vysvětluje chování lidí a státu. 

> „Jsem přesvědčen, že pohled renomovaného ekonoma s takto silným profesním zázemím, zkušenostmi a navíc s velmi potřebnou specializací na roli informací v ekonomice i politice, nesmí v krizovém štábu chybět. Se STAN tu máme velmi podobný pohled na věc, proto jsem rád, že jsme se shodli na společném kandidátovi, kterého panu premiérovi představíme,” uvádí předseda Pirátů Ivan Bartoš.

> „Také musím ocenit konstruktivní přístup k dohodě na společné nominaci. Jednotný postup bude při jednáních s vládou výhodou. V současné době je zcela klíčové nalézt a aplikovat takové nástroje, které zmírní dopady krize na českou ekonomiku, proto přicházíme s nominací zkušeného makroekonoma,” vysvětluje nominaci hnutí STAN předseda Vít Rakušan.

Po čtvrteční poradě opozičních stran bude společná nominace sdělena premiérovi Andreji Babišovi oficiální cestou.

Filip Matějka vystudoval fyziku na Univerzitě Karlově, doktorát získal z aplikované matematiky na Princetonské univerzitě v USA. Od roku 2010 působí jako výzkumný pracovník Národohospodářského ústavu AV ČR. Od roku 2011 je členem akademického sboru CERGE-EI, společného pracoviště Univerzity Karlovy a Akademie věd ČR. 

> „Všichni vědci se teď snažíme pomáhat, věřím, že budu také užitečný. Budeme přemýšlet, jak vyřešit nejakutnější problémy i jak a kdy se přizpůsobit a najít cestu k normálnějšímu fungování ekonomiky. Na CERGE-EI mám mnoho úžasných kolegů, důležité nápady budou přicházet také od nich i od dalších,” komentuje kandidát Pirátů a STAN do Ústředního krizového štábu Filip Matějka. 

