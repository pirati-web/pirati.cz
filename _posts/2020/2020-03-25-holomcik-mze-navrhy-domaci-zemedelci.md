---
date:         2020-03-25
category:     blog
tags:         celostátní zemědělství legislativa
layout:       post
title:        "Piráti se obrátili na Ministerstvo zemědělství s návrhy podporujícími domácí zemědělce a producenty potravin"
image:        /assets/img/articles/2020/holomcik.jpg
author:       Mediální odbor
--- 

 

Praha, 25. března 2020 – Piráti se dnes obrátili na Ministerstvo zemědělství ČR se sérií námětů a návrhů, jejichž cílem je pomoci domácím zemědělcům a potravinářům zvládnout období epidemie koronaviru a s ním související mimořádná opatření. Hlavními cíli opatření jsou snížení administrativní zátěže, podpora zajištění odbytu a pomoc s výpadkem sezónních pracovníků.

> „Vážíme si kroků, které již Ministerstvo zemědělství činí. Naše návrhy vycházejí z podrobného zmapování problémů, které momentálně naše zemědělce a potravináře trápí a nejsou ještě zahrnuty v žádném z krizových balíčků,“ komentuje návrh pirátský poslanec a místopředseda Zemědělského výboru Radek Holomčík a dodává: „V této době musíme pracovat společně, protože zemědělství i potravinářství je pro fungování naší země nezbytné, obzvláště pokud není jasné, jaký bude další vývoj epidemie v celé Evropě. Nabízíme tímto ministerstvu pomocnou ruku.“ 

Piráty navržená opatření jsou rozdělena do tří kategorií:


* Nutná opatření – kroky, které Piráti považují za mimořádně důležité učinit co nejdříve.
1. Snažit se nahradit chybějící zahraniční sezónní pracovníky v zemědělství českými občany, kteří se kvůli výpadku mzdy v důsledku mimořádných opatření mohou dostat do existenčních potíží.

2. Připravit se na podávání jednotných žádostí o dotace, snížit administrativní zátěž a předejít případným komplikacím.

3. Zajistit urychlené vyplacení prostředků z již existujících dotačních titulů.

4. Omezit administrativní zátěž zemědělců.

 

* Doporučená opatření – kroky, které je vhodné učinit, ale mají čas.
1. Zajistit odbyt pro české výrobce v rámci veřejného stravování.

2. Povolit prodej ovoce a zeleniny na farmářských trzích a tržnicích.

3. Zajištění ovoce a zeleniny pro české děti v rámci školních programů.

4. Udržet samosběr ovoce a zeleniny.

5. Zajistit využití pro neprodané sazenice.

6. Povolit dočasnou výjimku pro ekologické zemědělce.

7. Zajistit pomoc pivovarům osvobozením od spotřební daně a s efektivní likvidací piva.

 

* Další opatření – jedná se o opatření navržená k dalším ministerstvům (např. MF, MPSV či MPO), která zlepší situaci podnikatelského prostředí jako celku. 
1. Perspektiva dlouhodobého fungování ekonomiky – kroky nutné k adaptaci.

2. Opatření pro OSVČ, kteří jsou v současnosti bez příjmů.

3. Situace dlužníků a osob v oddlužení.

 

Piráti v uplynulých týdnech navrhli řadu opatření, která snižují ekonomické i sociální dopady epidemie a souvisejících mimořádných opatření. Část z nich vláda zohlednila. Jedná se například o odklad EET, odpuštění odvodů OSVČ nebo střídání rodičů během domácího ošetřování. O dalších návrzích bude zítra jednat předseda Pirátů Ivan Bartoš s premiérem Andrejem Babišem.



* Kompletní přehled návrhů podaných Ministerstvu zemědělství naleznete v [dokumentu](pirati.cz/assets/pdfdopis-holomcik-mze.pdf).
