---
date:         2020-03-26
category:     blog
tags:         mezinárodní koronavirus evropská-unie
layout:       post
title:        "Komentář místopředsedy EP Marcela Kolaji: Soukromí je červená linie, která se nesmí překročit"
image:        /assets/img/articles/2020/kolaja.jpg
author:       Mediální odbor
--- 




V souvislosti s celosvětovou pandemií koronaviru přitvrzují opatření, která suspendují základní občanské svobody (zejména svobodu pohybu) a výdobytky demokratické společnosti (například transparentní nákup prostředků v řádech miliard korun). U každého takového opatření je nezbytné, aby bylo podmíněno buď časově, nebo splněním kritérií, po kterých pomine. Jinak totiž hrozí, že se z něj stane mocenský nástroj, který bude dříve či později zneužit. Nejhorší možný vývoj nyní sledujeme v Maďarsku, kde Viktor Orbán příští týden dost možná získá takřka neomezenou moc bez časového ohraničení.

 

Vedle útoků na samotnou podstatu parlamentních demokracií však můžeme sledovat i plíživé tendence kontrolovat lidi “v jejich vlastním zájmu“. V Německu se operátoři chystají poskytnout citlivé informace o pohybu osob úřadům, v Česku jsme se na základě informací z platebních karet dozvěděli o nekázni českých turistů ve vztahu k následné povinné karanténě. Ač tyto nápady vypadají často velmi spásně a mohli bychom se radovat, jak moderní technologie zachraňují svět, daleko větším nebezpečím je jejich možné zneužití. Bez výjimky totiž využívají velmi citlivá data za velmi nejasných podmínek.

 

Podle mého názoru k tomu ale není žádný důvod a naše soukromí je červenou linií, která ani při boji s pandemií nesmí být překročena.

 

**Pokud nám vlády omezily volný pohyb, není důvod chtít tento pohyb sledovat skrz citlivá data mobilních zařízení. Pohyb kde? Z obýváku do kuchyně? Nesmíme dopustit, aby se z chytrého telefonu stal nástroj chytrého šmírování.**

 

Neziskové organizace a evropské instituce (např. EDRi či Evropský sbor pro ochranu osobních údajů) už vyzývají vlády, aby v případě, že přistoupí k takovým razantním zásahům do soukromí, uplatnily základní principy, které jsou:

* veškerá data musí být anonymizovaná v plném rozsahu,

* musí být jasně určen účel využití dat a zakázáno jakékoli jiné jejich využití,

* musí být jasně omezena doba trvání takového opatření,

* nástroje, kterými se bude takovýto dohled dít, musí být otevřené kontrole.

 

Jen pokud budou tato minimální pravidla dodržena, budou alespoň minimalizovány možnosti jejich zneužití. **Současná situace se nesmí stát záminkou pro vytvoření nástrojů propracovaného ovládání lidí, čínský model pseudodemokracie. Musíme překonat pandemii, nikoli svobodu a demokracii.**
