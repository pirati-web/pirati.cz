---
date:         2020-03-26
category:     blog
tags:         celostátní koronavirus legislativa
layout:       post
title:        "Piráti představí premiérovi návrhy k zajištění fungování zdravotnictví, zabezpečení ohrožených skupin a ochraně podnikatelů"
image:        /assets/img/articles/2020/bartos-rouska.jpg
author:       Mediální odbor
--- 



Praha, 26. března 2020 – Na dnešní schůzce předsedů sněmovních stran a vlády chtějí Piráti s premiérem Andrejem Babišem řešit své návrhy k aktuální situaci. Zdůrazňují čtyři prioritní oblasti, na které je nezbytné se momentálně zaměřit, těmi jsou zajištění fungování zdravotnictví, zabezpečení ohrožených skupin a ochrana podnikatelů, především pak ohrožených OSVČ a jasná pravidla nouzového stavu. Premiér by měl rozptýlit obavy o budoucích kompenzacích, které vyplývají ze změny režimu, ve kterém byla opatření vedena. Tedy jasně říci, zda stát splní svou povinnost podle krizového zákona nahradit škodu podnikatelům, která jim vznikla uzavřením jejich provozoven a podniků a dalšími opatřeními v zájmu ochrany veřejného zdraví. 


Požadavky a návrhy Pirátů na schůzku s premiérem:


**1. Zajištění fungování zdravotnictví**

* Hlavním cílem státu musí být ochrana pracovníků ve zdravotnictví, Integrovaného záchranného systému a dalších profesí v první linii – Požadujeme zajištění stabilních a kontinuálních dodávek ochranných prostředků primárně prostřednictvím českých výrobců a ty tak podpořit například předobjednávkami. Cílem je nezávislost ČR ve výrobě ochranných prostředků a dalších zdravotních prostředků a pomůcek. Podpora projektu necertifikovaných ventilátorů jako zálohy.

* Zajištění dostatku základních léčiv a otevření diskuze o intelektuálním vlastnictví v oblasti léčiv.

* Stát musí dát prioritu testování, je nezbytné více testovat, ale ne rychlotesty.

* Využití kapacit českých lázní (zabránění likvidaci celého sektoru). Chceme vybrat ty, které lze využít k léčbě v souvislosti s Covid-19. Ostatní podpořit formou navýšení „křížkových” lázní pro české pacienty, či propagovat obecně české destinace jako ideální formu dovolené v případě dlouhodobého uzavření hranic. Navrhujeme také vznik fondu na regeneraci pracovníků z 1. linie (zdravotníci, vojáci, IZS), aby měli možnost čerpat svou letošní dovolenou v lázních na zotavenou. 

* Udržení ambulantního sektoru zdravotní péče zařazením do programu Antivirus.

* Zabránit separacím dětí od matek kvůli nákaze COVID, aby nedocházelo k narušování poporodního bondingu, který je důležitý pro kojení, a aby nebyly separovány při lehčím průběhu nemoci u matky.


**2. Zabezpečení pro ohrožené skupiny**

* Prioritizovat možnosti podpory osob v exekucích – tedy osob bez finančního polštáře, upadajících do zoufalých životních situací. 

* Zajistit podporu pro osoby pracující na DPP, DPČ a lidi na Úřadech práce, kterých každým dnem přibývá. 

* Zvýšení a předčasné vyplacení daňové slevy na poplatníka.

* Zefektivnit zásobování rizikové skupiny seniorů v domácí izolaci (například pomocí armády).

* Nutnost zajištění vyplácení sociálních dávek. Hrozí kolaps Úřadů práce, které nejsou dostatečně elektronizované a automatizované.

* Umožnit alespoň částečný výběr stavebního spoření občanům bez ztráty státního příspěvku pro získání potřebných finančních prostředků v době krize.

* Chybí jakákoliv podpora ze strany státu k řešení situace lidí bez domova. V rámci nouzového stavu by přitom bylo možné nařídit využití vhodných budov k jejich dočasnému ubytování (lázně, koleje, jiné…).


**3. Musíme zachránit podnikatele, především ohrožené OSVČ**

* Směřovat podporu lidem s výpadkem příjmů, včetně výplaty ošetřovného - zajistit dostupnost úvěrů a co možná nejvíce omezit a zjednodušit byrokracii a podmínky k zisku úvěru.

* Odložit akutní náklady – nájmy, hypotéky, provozní úvěry, atp.

* Upravit přísné hygienické normy, při jejichž splnění může mít provozovna otevřeno - perspektiva uvolnění v případě splnění veřejně deklarovaných podmínek.

* Kompenzace pro OSVČ postižené vládním zákazem analogicky k zaměstnancům při prokazatelném propadu příjmů v důsledku vládních opatření.

* Je nezbytné apelovat a podpořit veřejnost, aby přednostně nakupovala lokální produkty vyrobené v Česku, případně EU.

* Úpravy insolvenčního práva s ohledem na zabránění epidemie úpadků společností.


**4. Pravidla nouzového stavu**

* Požadujeme schvalovat zákony namísto autoritativních rozhodnutí ministrů – zákony s dočasnou dobou trvání do potlačení epidemie.

* Vláda by měla zaslat Sněmovně a představit veřejnosti plán na dobu od května, kdy se přežena první vlna infekce, aby se na zmírněný režim mohli občané a podnikatelé připravit.

* Transparentnost státních podpor.

* Požadujeme nápravu právních vad některých opatření, která vláda vydala (zákaz konání zastupitelstev obcí, odložení voleb do Senátu bez prováděcího zákona, nedostatečná odůvodnění opatření) a jednoznačnou odpověď na otázku náhrady škody

* Transparentní distribuce ochranných pomůcek.

* Svobody omezující opatření schvalovat po široké diskuzi, na dobu určitou a s jasnými podmínkami uvolnění, ideálně dobrovolně.

* Umožnit změnou výkladu Ministerstva vnitra vzdálené (distanční po internetu) jednání výborů, komisí či rad samospráv.

* Podpořit možnosti využití home office ve státní správě.
