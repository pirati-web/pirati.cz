---
date:         2020-03-27
category:     blog
tags:         evropská-unie koronavirus mezinárodní
layout:       post
title:        "Piráti v Evropském parlamentu podpořili návrh na okamžitou pomoc proti koronavirové pandemii"
image:        /assets/img/articles/2019/kolaja-marcel.jpg
author:       Mediální odbor
--- 


Brusel, 27. března 2020 – Pirátští europoslanci podpořili tři návrhy Evropské komise, které se týkaly změny pravidel pro přidělování letových slotů a finanční podpory států a regionů pro zmírnění ekonomických dopadů krize. Zelenou dostal vznik nouzového fondu ve výši 37 miliard eur na boj s koronavirem. Poslanci Evropského parlamentu poprvé v historii uskutečnili hlasování distančně, což bylo reakcí na současnou krizovou situaci s pandemií koronaviru.

Europoslanci jednali o návrzích, které by měly finančně pomoci a urychlit investice do zdravotnictví, malých a středních podniků a dalších zranitelných částí hospodářství členských států. Všechny politické frakce souhlasily s přijetím návrhu Komise beze změn,  aby se zabránilo dalším jednáním, která by zbrzdila proces uvolnění financí až o několik týdnů. Jedinou politickou skupinou, která aktivně ohrozila tento rychlý postup, byla za účasti českých europoslanců za SPD politická skupina Identita a demokracie.

Schválením nouzového investičního fondu Evropské komise budou moci státy obdržet finanční podporu v celkové částce až 37 miliard eur a to jak na boj proti šíření koronaviru, tak ke zmírnění jeho dopadů. 

> „V souvislosti s pandemií koronaviru a jejími důsledky bylo nezbytně nutné přijmout co nejdříve záchranná opatření. Těší nás, že se podařilo schválení nouzového fondu, který bude moci podpořit českou ekonomiku částkou téměř 1,2 miliardy eur. Nyní je ale důležité, aby se poskytnuté finanční prostředky dostaly do rukou potřebným a neskončily v kapsách těch, kteří jsou u moci. Proto musí být opoziční strany nejen konstruktivní, ale také ostražité. Piráti, jak je zvykem, budou řádné  čerpání těchto prostředků velmi podrobně hlídat “ uvedl pirátský europoslanec a místopředseda Evropského parlamentu Marcel Kolaja.

Evropský parlament dále jednal o problematice tzv. „letů duchů“, kdy podle současných pravidel byly aerolinky povinny využívat své letištní sloty alespoň z 80 %, jinak jim hrozila jejich ztráta. Kvůli tomu docházelo  v současné situaci minimálního letištního provozu k nadbytečným letům s minimálním množstvím pasažérů. Tato praxe pak prohlubuje jak finanční ztráty leteckých společností, tak dochází k negativnímu dopadu na životní prostředí. Díky schválení nouzového návrhu došlo k dočasné změně nařízení a aerolinky si budou moci i přes to zachovat své časy v letových plánech bez nadbytečných letů.
