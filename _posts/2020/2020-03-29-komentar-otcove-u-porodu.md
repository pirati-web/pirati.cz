---
date:         2020-03-29
category:     blog
tags:         zdravotnictví koronavirus legislativa
layout:       post
title:        "Komentář Olgy Richterové: Ministerstvo zdravotnictví na můj návrh umožnilo doprovod u porodu ve výjimečných případech. Nechte přítomnost otců u porodu na uvážení porodnic!"
image:        /assets/img/articles/2020/richterova.jpg
author:       Olga Richterová
authorId: olga.richterova
--- 


Praha 29. března 2020 - Ministerstvo zdravotnictví v reakci na můj návrh týkající se zákazu přítomnosti otců u porodu v pátek 27. března 2020 přijalo výjimky umožňující doprovod k porodu cizinkám, ženám s postižením nebo se závažnou duševní nemocí. Jsem si vědoma toho, že z hlediska epidemiologické situace je nutné chránit personál porodnic. Nicméně existují situace, kdy je přítomnost doprovodu pomocí jak pro rodící ženu, tak pro zdravotníky, protože jim ulehčí zvládání specifických náročných situací. Které ženy tedy nově v souladu s pirátským návrhem mohou mít doprovod? Ty, které:

* **jsou cizinky a potřebují tlumočení** - pro cizinku je otec dítěte často jediným prostředníkem mezi ní a personálem, a porodnice by stejně musela zajistit tlumočníka,

* **mají závažné duševní onemocnění** - u rodiček například s úzkostně depresivními poruchami může psychická nepohoda spustit nebezpečnou ataku psychiatrického onemocnění,

* **jsou neslyšící, nevidomé nebo mají jiné závažné zdravotní postižení** - specifické potřeby těchto žen totiž někdy zná pouze partner a navíc v případě fyzicky handicapovaných rodiček je otec vítanou pomocí.

**A dále v situacích, kdy se očekává porod mrtvého plodu, tedy dítěte, s kterým se rodiče okamžitě rozloučí.** Asi každý chápe, o jak psychicky náročnou situaci jak pro rodiče, tak pro personál se jedná. Nadále zamezovat přítomnosti otce v těchto případech (už se to v minulých dnech stalo a nemocnice otce k ženě nepustila) by bylo nelidské. Otci by zároveň nebylo umožněno rozloučit se s miminkem.

Zdá se to možná jako malý krok v perspektivě toho, že ostatní tatínci k porodům nesmějí, ale jsem nesmírně ráda, že tahle výjimka pomůže desítkám, možná stovkám konkrétních rodin! A jsem přesvědčena, že mezi všemi nastávajícími maminkami dojde k pochopení a sounáležitosti s tím, že některé skupiny žen jsou obzvláště zranitelné a je potřeba jim situaci co nejvíce usnadnit. Moc bych si přála, aby doprovod u porodu mohla mít každá z maminek, bohužel ministerstvo na to má v současnosti jiný názor. Respektuji samozřejmě i strach zdravotníků z toho, jak zajistit chod svých oddělení. Nadále budu usilovat o to, aby si každá porodnice mohla sama vybrat, jaký zvolí přístup k doprovodu rodících žen. 

I na tom, že např. Fakultní nemocnice v Ostravě či pražská Bulovka umožňují otcům vstup bezprostředně po porodu, je vidět, že by mohli být oporou i během něho. Ať nejsou přetížené porodní asistentky a lékaři. Kvůli chybějícím otcům totiž nemocnice leckde přestávají podporovat bonding, tedy poporodní dvouhodinku dítěte u matky. Naopak děti odnášejí. Možná přítomnost doprovodu (např. po změření teploty a samozřejmě s ochrannými pomůckami) by měla být na uvážení každé porodnice. Zejména pokud má oddělené porodní pokoje a porodní sály pro jednotlivé matky. 

Nezapomínejme, že kdyby měl zdravotní personál dostatek ochranných pomůcek, vůbec takto drastické opatření nemuselo být na stole a vláda nemusela vytěsňovat otce z jedné z nejdůležitějších chvil také v jejich životě. Koneckonců ani v jiných zemích doprovody nezrušili a také Světová zdravotnická organizace je považuje za nesmírně důležité.

Apeluji proto na ministra zdravotnictví, aby co nejdřív našel rozumné řešení, jak nechat rodiny pohromadě v jeden z nejdůležitějších okamžiků života každého z nás.

* [Odkaz](https://www.mzcr.cz/dokumenty/mimoradne-opatreni-zakaz-navstev-pacientu-v-zdravotnickych-zarizenichs-vyjim_18840_4135_1.html) na mimořádné opatření ministerstva ze dne 27. března 2020, kde je výjimka uvedena.

* Technická připomínka: Nejedná se jen o otce dítěte - pokud žena spadá do kategorie rodiček uvedených ve výjimce a přítomnost otce není možná, může mít s sebou i někoho jiného - například vlastní porodní asistentku - prostě jakoukoli třetí osobu.
