---
date:         2020-03-30
category:     blog
tags:         zdravotnictví koronavirus legislativa
layout:       post
title:        "Komentář Olgy Richterové: Piráti chtějí pomoc pro všechny rodiče, i ty pracující na dohodu"
image:        /assets/img/articles/2020/richterova1.jpg
author:       Olga Richterová
--- 


Praha, 30. března 2020 – Návrhy Pirátů, aby lidem s malými dětmi pracujícím na dohodu bylo možné vyplácet ošetřovné, ani odpuštění zdravotního pojištění osobám bez zdanitelných příjmů, neprošly v minulém týdnu Sněmovnou. Přes veškeré výroky vlády o plošné pomoci tyto skupiny stále záchytným sítem propadávají. Těmto lidem hrozí v horizontu měsíců exekuce nebo dokonce ztráta bydlení. Úřad práce navíc těžko bude mít kapacitu v přeplněných azylových domech na dlouhodobou pomoc dalším desetitisícům domácností. Skutečné plošné řešení je proto na místě. 

Během několikahodinové výzvy se na mne obrátilo přes dvě stě lidí, kterých se problém týká a nevědí, co mají dělat. Pro ilustraci závažnosti problému si dovolím citovat typickou žádost o radu, jaké pravidelně dostávám:

> Po skončení rodičovské jsem se nemohla kvůli brzkému začátku směny vrátit do původní práce. Školka tak brzy otevřeno neměla. Hledala jsem práci v okolí, našla jsem pouze výpomoc na DPČ (dohodu o pracovní činnosti), tak jsem byla ráda i za to. K tomu jsem jezdila už i během rodičovské pracovat jako osobní asistent. Tato práce mě velmi bavila, a také jsem přešla na dohodu o pracovní činnosti. V obou zaměstnáních odvádím všechna pojištění, proto mě velmi mrzí, že návrh na ošetřovné pro pracující na DPČ byl zamítnut. V minulosti jsem nikdy nevyužila žádných dávek a teď, když by to bylo opravdu potřeba, jsem v patové situaci. Poraďte, co dělat? Mám dát výpovědi v obou zaměstnáních, která teď nemohu vykonávat, a jít na úřad práce, abych měla pomoc s nájmem? Velice děkuji za odpověď a snad za návrh nějakého řešení.

Upozorňovala jsem už [22. března](https://evidence.pirati.cz/report/4248/) paní ministryni práce a sociálních věcí Janu Maláčovou, že tito lidé nemohou za nevhodný pracovní poměr. Její postoj k podpoře lidí pracujících na dohodu byl celý minulý týden zamítavý. Nyní se zdá, že včera, v neděli 29. března, změnila názor. Za to jsem ráda, ale je třeba usilovat o to, aby tento postoj přehodnotila celá vláda. Proto budu i nadále sbírat argumenty a připravovat takové návrhy, aby nikdo kvůli koronaviru nepropadl na úplné dno.

 
