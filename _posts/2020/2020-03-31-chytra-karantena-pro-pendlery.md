---
date:         2020-03-31
category:     blog
tags:         koronavirus legislativa
layout:       post
title:        "Piráti navrhli systémové řešení pro pendlery, chtějí „chytrou karanténu“"
image:        /assets/img/articles/2020/tresnak.jpg
author:       Mediální odbor
--- 


Praha, 31. března 2020 – Poslanci Pirátů Petr Třešňák a Lukáš Kolářík se dnes obrátili na ministra vnitra Jana Hamáčka dopisem, v němž navrhli řešení problémů přeshraničních pracovníků, tzv. pendlerů. Situaci pendlerů skupiny C, která má nyní možnost pracovat v režimu turnusů 21 dní + 14 dní karanténa, považují za problematickou, protože jejich podmínky jsou pro mnoho odvětví nerealizovatelné. Navrhovaným řešením Pirátů je proto tzv. chytrá karanténa pro pendlery a jejich rodiny. Situace se dotýká desítek tisíc lidí a jejich domácností.

> „Do turnusového modelu navrženého vládou se zapojí jen velmi málo pendlerů. Zajistit ubytování na souvislou dobu 21 dní není v silách mnoha zahraničních zaměstnavatelů. A následná čtrnáctidenní karanténa bude likvidační jak pro zaměstnance, tak zaměstnavatele,“ komentoval situaci Petr Třešňák, poslanec za Karlovarský kraj, ve kterém je mnoho lidí na práci v zahraničí ekonomicky závislých. „Řešením může být i takzvaná chytrá karanténa, která by pendlerům umožnila nadále cestovat do zaměstnání. Ačkoli za normálních okolností jsou jakékoli šmírovací systémy zasahující do osobních svobod neakceptovatelné, v této situaci mohou být přínosem. Pokud však budou pod dostatečnou kontrolou, dobrovolné a časově omezené,“ dodal Třešňák.

> Jak uvedl Lukáš Kolářík, poslanec za Jihočeský kraj, který eviduje další desítky tisíc pendlerů, bude se problém dotýkat i českého sociálního systému: „Pokud skončí velká část pendlerů na úřadech práce, bude to znamenat další dlouhodobou zátěž pro náš sociální systém. Podmínky pro pendlery typu C jsou přitom mnohem přísnější než pro pendlery typu A, kteří pracují ve zdravotnictví, a jsou tedy mnohem rizikovější skupinou. Chceme pendlery skupiny C zařadit do karanténního systému, ve kterém by cestovali pouze do práce a jinak by během pobytu v ČR byli v karanténě, a to včetně celé rodiny. Tím zajistíme ochranu zdraví obyvatel i ekonomické zájmy samotných pendlerů. Bylo by to i lidské gesto, nevidět rodinu 21 dní je opravdu dlouhá doba.“

* [Dopis zaslaný ministru vnitra](https://pirati.cz/assets/pdf/pendleri-dopisMV.pdf).
