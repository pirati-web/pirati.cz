---
date:         2020-04-01
category:     blog
tags:         koronavirus evropská-unie zahraničí
layout:       post
title:        "Komentář Františka Kopřivy: V Maďarsku hrozí konec parlamentní demokracie. Další kroky premiéra vyžadují reakci"
image:        /assets/img/articles/2020/kopriva.jpg
author:       Mediální odbor
--- 



Praha, 1. dubna 2020 – Vládní strana Fidesz maďarského premiéra Viktora Orbána protlačila tzv. koronavirový zákon, který oslabuje parlament a dává vládě možnost vládnout na dobu neurčitou pomocí dekretů bez souhlasu parlamentu. Vývoj v Maďarsku s Piráty dlouhodobě se znepokojením sledujeme a aktuální převzetí moci Orbánem pod záminkou boje s pandemií považuji de facto za konec parlamentní demokracie v Maďarsku. 

Na dění v Maďarsku a narušování demokratických principů ze strany vlády upozorňuji již delší dobu. Poslední krok premiéra Orbána je ovšem jasným krokem k autoritářskému zřízení. Vzhledem k tomu, že je Maďarsko členem Evropské unie, jejíž členské státy se zavazují k udržování demokracie, nelze aktuální vývoj ignorovat. Proto se dnes pirátský rezortní tým pro oblast EU, zahraničí a obranu usnesl na následujících výzvách a požadavcích: 

1. Okamžitě ukončit platby z unijního rozpočtu směřující do Maďarska, ze kterých profitují politické elity kolem premiéra Viktora Orbána. 
2. Pozastavení hlasovacích práv Maďarska v unijních institucích, protože v Maďarsku již fakticky neexistuje pluralitní demokracie a nelze tedy zaručit fungování právního státu. 
3. Představení dalších kroků Evropské komise proti autoritářským krokům Viktora Orbána. 
4. Evropská komise musí zároveň zajistit, aby práva maďarských občanů vyplývající z členství Maďarska v EU zůstala zachována.
5. Česká vláda se musí jednoznačně distancovat od kroků Viktora Orbána a navrhnout na příštím summitu Visegrádské skupiny pozastavení členství Maďarska ve V4.
6. Evropská lidová strana a její členové, tedy i KDU-ČSL, TOP 09 a STAN, by se měly jasně distancovat od kroků Viktora Orbána a ukončit působení maďarské strany Fidesz ve své frakci, 
7. Čeští politici, včetně europoslanců za ODS, by měli zvážit, zda budou nadále udržovat své sympatie ke stylu Viktora Orbána a uvádět jeho režim jako vzor pro řízení státu. 
 

**Pirátský europoslanec Mikuláš Peksa k tomu dodává:**

V každém případě nesmějí kroky unijních institucí a české vlády poškodit práva maďarských občanů, občanskou společnost a demokratickou opozici. Cílem všech kroků má být zabránění absolutnímu převzetí moci Viktorem Orbánem, který se neštítí zneužít pandemii koronaviru de facto k rozpuštění parlamentu na dobu neurčitou. Působení diktatury uvnitř Evropské unie narušuje fungování ostatních zemí, protože diktátor může svůj vliv rozšiřovat skrze unijní instituce. Výsledkem je rozkrádání dotací a ztráta důvěry občanů v její fungování.

 
