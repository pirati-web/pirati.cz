---
date:         2020-04-01
category:     blog
tags:         koronavirus exekuce
layout:       post
title:        "Komentář Lukáše Koláříka: Návrh na změkčení exekucí nemyslí na nové dlužníky"
image:        /assets/img/articles/2020/kolarik.jpg
author:       Lukáš Kolářík
authorId: lukas.kolarik
--- 

Praha, 1. dubna 2020 – Podle Pirátů je nezbytné přijmout opatření na změkčení exekucí tak, abychom zmírnili dopady krize spojené s šířením koronaviru nejen na současné dlužníky, ale i na ty budoucí. Rodící se společný návrh na úpravu systému exekucí a insolvencí, který dnes projednával podvýbor pro exekuce a ochranu spotřebitele, bohužel však není dostatečný a zbytečně se drží při zemi. S Piráty proto navrhujeme, aby se plošně zastavilo nařizování exekucí, dokud Sněmovna nepřijme nová pravidla pro přidělování exekucí. Noví dlužníci by se tak již řídili novým systémem. Nabízí se tak nyní otevřený vládní návrh, v jehož rámci vybíráme novou variantu rozdělování exekucí, a u kterého bychom měli zrychlit projednávání. 

Česko zasáhne drastičtější ekonomická krize než v roce 2009. Zatímco před dekádou přicházely ztráty zakázek, a tedy i propouštění postupně, nyní budeme těmto jevům čelit najednou. Důsledkem budou tisíce nových dlužníků. Kriticky to zasáhne také střední třídu, která má za běžných okolností vysokou splátkovou disciplínu. Návrh ministerstva spravedlnosti se ale drží příliš při zemi. Věnuje se pouze současným účastníkům vymáhacího systému a nepřipravuje systém na nárůst v budoucnu. Situaci přitom nevyřešíme během pár měsíců, ale s důsledky se budeme vyrovnávat ještě minimálně pět let, musíme se proto dobře připravit.

S dalšími členy podvýboru navrhujeme, aby se dále po dobu koronavirové krize zastavilo zabavování majetku v zadlužených domácnostech. Opatření už dobrovolně udělala část exekutorů. Mezi další návrhy patří přednostní splácení jistiny místo úroků. V tomto ohledu rovněž prosazujeme zvýšení minimální jistiny pro dražbu obydlí ze 30 tisíc na 100 tisíc korun a vyjmout daňové bonusy či odstupné při výpovědi z exekuovatelných příjmů. Piráti považují za nemorální rovněž státem uvalenou daň z přidané hodnoty na odměny exekutorů, a proto ji navrhujeme snížit. 

Co se týče oddlužení, prosazujeme urychlení implementace evropské směrnice o oddlužení OSVČ. Společně s tím je vhodné vztáhnout možnost přerušení oddlužení i pro insolvence schválené před přijatou novelou z loňského roku. Změny málo ambiciózního návrhu ministerstva připravujeme společně se zástupci ANO, ČSSD, KDU-ČSL a STAN. S kolegy hodlám dál jednat a připravit pozměňovací návrhy v duchu představených pirátských návrhů. Je potřeba pomoci lidem v exekucích a insolvencích, ale zároveň se připravit i na vlnu nových spisů. 

