---
date:         2020-04-03
category:     blog
tags:         evropská-unie kontrola-moci-a-mocných
layout:       post
title:        "Odklad odpovědi na auditní zprávu Evropské komise je skandální. Piráti požadují od MMR vysvětlení"
image:        /assets/img/articles/2020/michalek.jpg
author:       Mediální odbor
--- 

 

Praha, 3. dubna 2020 – Ministerstvo pro místní rozvoj mělo na odpověď k auditní zprávě Evropské komise čtyři měsíce. Piráti považují za skandální, že ji během této doby nezvládlo odeslat a zneužívá epidemii k zdržovací taktice. Předseda poslaneckého klubu Pirátů Jakub Michálek proto interpeloval ministryni pro místní rozvoj Kláru Dostálovou s žádostí o vysvětlení požadovaného odkladu. „Po vstupu do politiky už holding Andreje Babiše získal od státu navíc přes 6,6 miliardy korun. Dotace pro něj stojí daňové poplatníky stejně jako provoz celé Sněmovny a Senátu dohromady,” uvádí Michálek.

> „O odklad závěrečné auditní zprávy Evropské komise ke střetu zájmů požádalo MMR přesně čtyři měsíce od jejího obdržení. Jinak prý nezvládnou změnit pravidla pro vyplácení evropských dotací. Jedná se o absurdní odůvodnění, a proto žádám paní ministryni o vysvětlení, proč MMR nepřipravilo odpověď pro Evropskou komisi během uplynulých čtyř měsíců od obdržení finální auditní zprávy. Předpokládám, že zaměstnanci Sekce evropských programů, která čítá 169 zaměstnanců, byli schopni zprávu zpracovat i v původním anglickém znění,” říká Michálek.

Závěrečná auditní zpráva dorazila v anglickém jazyce na MMR dne 29. listopadu 2019, oficiální český překlad pak 5. února 2020. Vyjádření Evropské komisi mělo MMR odeslat do 5. dubna 2020, tedy dva měsíce od obdržení českého překladu. Piráti již v prosinci minulého roku iniciovali s dalšími stranami mimořádnou schůzi Sněmovny s žádostí o projednání výsledků auditní zprávy. Michálek se v interpelaci ptal také na to, proč nedá ministerstvo auditní zprávu Kontrolnímu výboru Sněmovny. 

> „Evropská komise, nezávislí odborníci i opozice dlouhodobě upozorňují, že Andrej Babiš je ve střetu zájmů a porušuje tak české a evropské předpisy. Po vstupu Andreje Babiše do politiky stouply dotace pro jeho firmy na trojnásobek a činí 2 mld. korun ročně, tedy podobnou částku jako rozpočet Poslanecké sněmovny a Senátu dohromady. Oproti tehdejším dotacím cca 630 milionů ročně si tak přišel na 1,2 miliardu korun ročně navíc. Celkem tak od státu získal přes 6,6 miliardy korun oproti období před vstupem do politiky,” komentuje Michálek a dodává: „Bohužel to není první případ snahy zneužít epidemie koronaviru k protekci. Vláda už se pokusila změnit zákon o skutečných majitelích firem, který by účelově změnil definici ve prospěch Agrofertu.”

* [Interpelace Jakuba Michálka na ministryni Kláru Dostálovou](https://pirati.cz/assets/pdf/_Interpelace-MMR-1-1.pdf).
