---
date:         2020-04-03
category:     blog
tags:         koronavirus zemědělství legislativa
layout:       post
title:        "Komentář Radka Holomčíka: Není důvod dále zakazovat farmářské trhy"
image:        /assets/img/articles/2020/holomcik.jpg
author:       Mediální odbor
--- 

Praha, 3. dubna 2020 – Pokud chceme zajistit zásobování veřejnosti potravinami a jít cestou k potravinové soběstačnosti (nebo se od ní alespoň co nejméně vzdálit), musíme podpořit každou rozumnou cestu, jak distribuovat potraviny ke koncovým zákazníkům. Řada zemědělců (a zejména zelinářů) je nyní v situaci, kdy řeší, zda má vůbec smysl letos sít a sázet a zda riziko velkých prodělků není příliš vysoké. Proto podporujeme zrušení zákazu fungování farmářských tržišť, samozřejmě za splnění bezpečnostních opatření.
 
Již v minulém týdnu zaslali zástupci Asociace farmářských tržišť ministru zdravotnictví Adamu Vojtěchovi žádost o zrušení tohoto zákazu s tím, že dodali i návrh vlastního bezpečného řešení podoby výdeje zboží na tržištích. Ministr zdravotnictví na toto doposud nereagoval, čímž se jenom prohlubuje nejistota a tíživá situace našich producentů ovoce a zeleniny. Přitom podle informací od odborníků ze Státního zdravotního ústavu a také z Ústavu hematologie a krevní transfuze je výdej potravin venku bezpečnější, tedy méně rizikový než v prodejnách uvnitř. 
 
Jak ukazují přiložená schémata, asociace navrhuje tato opatření:
1. Žádné občerstvení, žádná možnost konzumace na místě.
2. Bezpečný odstup mezi autem a výdejním pultem.
3. Oddělený výdejní stánek nebo výdejní auto.
4. Dohled organizátora nad dodržováním pravidel.
5. Bezpečný omyvatelný a dezinfikovaný vydávací pult.
6. Desinfekce na ruce volně k použití na každém výdejním pultě.
7. Preferovaná platba mobilem nebo kartou.
8. Preferovaný platební terminál u každého výdejce.
9. Bezpečný odstup mezi lidmi, dodržování zóny.
 
Povolení prodeje zeleniny a ovoce na farmářských trzích bylo i jedním ze [čtrnácti námi navrhovaných opatření](https://www.piratskelisty.cz/clanek-3011-pirati-predlozili-ministerstvu-14-opatreni-podporujici-domaci-zemedelce-a-producenty-potravin) na podporu českých zemědělců a potravinářů. Obrátil jsem se proto na Ministerstvo zemědělství s prosbou o podporu zrušení tohoto zákazu. V příštím týdnu se budu zajímat, zda Ministerstvo zdravotnictví přehodnotilo svůj postoj a pokud ne, budu chtít znát důvody, protože skutečně není důvod dále farmářské trhy zakazovat. 
 
* [Schéma 1](https://pirati.cz/assets/pdf/bezpecny-vydej-potravin1.pdf)
* [Schéma 2](https://pirati.cz/assets/pdf/bezpecny-vydej-potravin2.pdf)
