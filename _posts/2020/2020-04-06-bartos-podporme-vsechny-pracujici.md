---
date:         2020-04-06
category:     blog
tags:         koronavirus vláda legislativa
layout:       post
title:        "Komentář Ivana Bartoše: Podpořme všechny pracující, nikdo nesmí padnout na dno"
image:        /assets/img/articles/2020/ivan-rouska-venku.jpeg
author:       Ivan Bartoš
authorId: ivan.bartos
--- 


 
Praha, 6. dubna 2020 – Ekonomická opatření Vlády ČR na zmírnění dopadů krize způsobené koronavirovou pandemií stále neodpovídají potřebám firem, živnostníků ani lidí pracujících na různé typy dohod. Vláda dosud nepodpořila ty pracovníky, kteří jsou zaměstnání na dohodu, tedy konkrétně DPP či DPČ. Jedná se například o ženy na mateřské dovolené či invalidní důchodce, kteří si na dohodu zároveň přivydělávají.  Plošná opatření navržená Piráty, která našla podporu i dalších opozičních stran, pomůžou právě této nejrizikovější skupině lidí.
 
V pozměňovacím návrhu, který předkládáme ke kompenzačnímu balíčku vlády, jsme rozšířili kompenzační bonus i na pracovníky s dohodou o pracovní činnosti a s dohodou o provedení práce, kteří si platí sociální pojištění. Kompenzační bonus má v těchto případech dosáhnout výše 300 korun za každý kalendářní den a do celkové výše 15 tisíc korun za celé období, tedy od 12. března, kdy byl vyhlášen nouzový stav, do konce dubna, a to za stejných podmínek jako OSVČ.
 
Účelem těchto bonusů je podpořit ty, kteří nemají dlouhodobý pracovní poměr, přesto pracovali a přispívali do veřejných rozpočtů. Současná situace se jich dotkla velmi silně, vláda jim nepřiznala ani nárok na ošetřovné, což piráti navrhovali. Do této skupiny ohrožených občanů patří často maminky, které si přivydělávají na mateřské, invalidní důchodci, ale i lidé v předdůchodovém věku, kteří již pracovní poměr nesehnali. 
