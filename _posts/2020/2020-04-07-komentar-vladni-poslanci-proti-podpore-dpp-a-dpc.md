---
date:         2020-04-07
category:     blog
tags:         koronavirus finance legislativa
layout:       post
title:        "Komentář Mikuláše Ferjenčíka: Vládní poslanci se postavili zády k pracovníkům na dohodu"
image:        /assets/img/articles/2020/ferjencik.jpg
author:       Mikuláš Ferjenčík
--- 



Praha, 7. dubna 2020 – Žádná podpora pro pracovníky na dohodu o provedení činnosti a na dohodu o provedení práce. Tento postoj dnes zaujali vládní poslanci s podporou KSČM odmítnutím návrhu Pirátů na zavedení kompenzace ve výši 300 korun na den pro tzv. dohodáře. Pracovníků na některou z forem dohody, kteří platí odvody z práce, je v Česku 150 tisíc. Kromě nich postihne výpadek příjmů i jejich rodiny. Vláda se rozhodla tyto spoluobčany nepodpořit, ačkoliv tvoří skupinu ekonomicky vážně ohrožených lidí. V jejich řadách jsou nejčastěji matky samoživitelky, invalidní důchodci nebo lidé před důchodem, kteří již nesehnali zaměstnanecký poměr.

S návrhem na kompenzaci pro pracovníky na DPP a DPČ jsme přišli již před dvěma týdny a připojily se k němu další opoziční strany (ODS, KDU-ČSL, TOP 09 a STAN), návrh podpořila i SPD. Náš návrh počítal s kompenzací až do výše 15 tisíc korun v období od vyhlášení nouzového stavu do konce dubna, tedy 300 korun na den. Pro mnoho lidí může být tato částka rozhodující pro udržení základních životních potřeb jako jsou bydlení, prostředky na potraviny nebo léky. 
