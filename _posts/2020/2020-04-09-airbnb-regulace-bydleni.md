---
date:         2020-04-09 0:00:00
category:     blog
tags:         bydlení sněmovna legislativa
layout:       post
title:        "Komentář Jakuba Michálka: Sněmovna po třech letech přistoupila na regulaci Airbnb, kterou jsme iniciovali"
image:        /assets/img/articles/2020/michalek.jpg
author:       
--- 


Praha, 9. dubna 2020 – Po tříletém úsilí Pirátů se dnes podařilo prosadit zákon o sdíleném ubytování. Stát si posvítí na pronajímatele bytů přes Airbnb či Booking.com, kteří tak činí ve velkém nelegálně, tedy bez nahlášení, vedení knihy hostů a placení turistických poplatků obci. Sněmovna dnes schválila návrh zavádějící povinnost online zprostředkovatelů ubytování jako je Airbnb hlásit data o podnikatelích živnostenským úřadům. Airbnb bude muset nahlásit na výzvu živnostenského úřadu podnikatele, kteří pronajímají byty přes tuto platformu. 

S podobným návrhem regulace jsem přišel již před rokem a půl. Aktuálně schválený návrh Ministerstva pro místní rozvoj byl inspirován materiálem předloženým Hlavním městem Prahou. Přijetí zákona bude znamenat konec nelegálních pronajímatelů, protože na základě hlášených údajů budou moci úřady zjistit, zda ubytovatel řádně platí ubytovací poplatek do rozpočtu obce, plní povinnosti podle cizineckého zákona a budou moci dohledat všechny osoby ubytované v dané lokalitě, což může být významné pro trasování. I když míra turismu je nyní minimální, za pár měsíců zase poroste a nechceme, aby se opět objevily tisíce nelegálně pronajímaných bytů. Zvlášť ne v době, kdy budou stále v platnosti mírnější opatření proti koronaviru. Za porušení povinnosti může být online zprostředkovateli uložena pokuta až milion korun. 

Proto jsme také podpořili schválení zákona v legislativní nouzi, obvyklý postup totiž leckdy trvá i déle než rok. Pro schválení zákona hlasovalo 90 z 96 přítomných poslanců. Návrh ještě musí schválit Senát a podepsat prezident republiky.

Ministryně Klára Dostálová také slíbila, že při příští změně zákona bude vymahatelnost zákona posílena o zákaz činnosti, pokud online zprostředkovatel opakovaně zákon poruší, jak jsem navrhoval. Stejný princip platí i u již schválené úpravy zprostředkování taxislužby (firmy jako Uber, Bolt).


* [Výtah ze schválené úpravy](https://pirati.cz/assets/pdf/vytah-regulace-ubytovani.pdf)
