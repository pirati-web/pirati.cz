---
date:         2020-04-09
category:     blog
tags:         koronavirus legislativa senát
layout:       post
title:        "Lukáš Wagenknecht připravil plán otevírání obchodů. Provozovny musíme otevřít plošně, aniž by došlo k ohrožení zákazníků a diskriminaci prodejců, říká"
image:        /assets/img/articles/2020/lukas-wagenknecht.jpg
author:       
--- 


Praha, 9. dubna 2020 – Vláda nechává již několikátý týden provozovatele obchodů a služeb v totálním chaosu. Chybí jakýkoliv plán, kdy a za jakých podmínek budou obchody opět otevřeny veřejnosti a zůstává otázkou, zda provozovatelé obchodů a služeb dokáží existenčně tuto krizi přežít. Pirátský senátor Lukáš Wagenknecht proto přichází s návrhem, který by umožnil otevřít obchody, aniž by došlo ke zdravotnímu ohrožení lidí a diskriminaci některých prodejců. 

> Plán na otevření obchodů počítá s těmito opatřeními: „Všechny prodejny uvolněné v první vlně musí být možné otevřít z ulice. Dále by nemělo být možné omezovat provozovny na základě prodejní plochy, ale podle pravidel pro pohyb zákazníků v provozovnách. Každá provozovna totiž potřebuje jinou prodejní plochu v závislosti na produktech, které nabízí. V případě provozoven s vchody z ulice navrhujeme omezení pohybu osob tak, aby mohl být dodržen rozestup minimálně dvou metrů. Zároveň navrhuji, aby byl u obchodů do 200 m2 stanoven maximální počet 3 osob, do 500 m2 maximálně 5 osob a nad 500 m2 maximálně 10 osob přítomných v provozovně. Výhodou tohoto řešení je, že mohou být počty osob při zlepšení zdravotní situace pandemie průběžně navyšovány,” říká Wagenknech a dodává: „Maloobchodní prodej v provozech, které jsou součástí obchodních center větších než 5000 m2 a mají společné prostory sloužící pro vstup do provozovny, by měly být s výjimkou potravin, lékáren a drogerií uvolněny až v další vlně po vyhodnocení dopadů prvotního uvolňování.”

> „Většina rozhodnutí vlády ve věci otevírání jednotlivých druhů obchodů byla přijata chaoticky a bez jakéhokoliv střednědobého výhledu. Všichni, kterých se současná situace ekonomicky dotýká, tak vláda nechala v nejistotě. Provozovatelé obchodů a služeb tak netuší, kdy dojde ke zmírnění omezení, a to výrazně omezuje jejich plánování například v oblasti zásob nebo zaměstnávání,“ dodal Wagenknecht.


