---
date:         2020-04-14
category:     blog
tags:         koronavirus obchod vláda
layout:       post
title:        "Komentář senátora Lukáše Wagenknechta: Plán uvolnění maloobchodu je pro část podnikatelů likvidační"
image:        /assets/img/articles/2020/lukas-wagenknecht.jpg
author:       
--- 

Praha, 14. dubna 2020 – Dnes zveřejněný návrh vlády nastavuje podmínky, které jsou pro velkou část podnikatelů jednoznačně diskriminační a zároveň nepočítá s dostatečnými kompenzacemi pro podnikatele, kteří budou narušením tržního prostředí finančně postižení.

Provozovny nad 200 metrů čtverečních, které ve většině menších měst obsluhují prodej obuvi, ošacení, elektroniky, sportovních potřeb nebo nábytku, budou dle výhledu otevřeny nejdříve 11. května, zatímco menší prodejny už o dva týdny dříve. A to přesto, že obchody se samostatným vchodem z ulice dokážou zaručit regulovaný počet zákazníků stejně bezproblémově jako menší provozovny, které mohou být zprovozněny už 27. dubna. Výrazné finanční ztráty čekají například prodejce elektroniky, kteří museli uzavřít prodejny, zatímco výdejny velkých e-shopů jsou stále v provozu. 

Pokud vláda přenáší takto tvrdé restrikce na maloobchodní prodejce a služby, jejichž omezení se uvolní nejdříve 11. května, musí řešit jejich výpadek. Vhodnými způsoby jsou kompenzace:

* protažení kompenzací mzdových nákladů po dobu dalšího omezení provozoven, 

* odpuštění úhrady DPH (ne pouze odložení) za měsíc březen, 

* přímá finanční kompenzace nájemného (ne pouze odložení),

* přímá finanční kompenzace výpadku cash flow pro potřeby hrazení dalších fixních nákladů (energie, účetní dodavatelské služby, leasingy apod).
