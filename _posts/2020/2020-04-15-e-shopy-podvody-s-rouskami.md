---
date:         2020-04-15
category:     blog
tags:         koronavirus obchod 
layout:       post
title:        "Piráti vyhodnotili 350 podnětů týkajících se podezřelých e-shopů s rouškami a respirátory. Podávají trestní oznámení"
image:        /assets/img/articles/2020/adela-sipova.jpg
author:       
--- 


Praha, 15. dubna 2020 – Na konci března Piráti zveřejnili informace o podezřelém e-shopu a vyzvali veřejnost, aby pirátskému analytickému týmu zaslala podněty týkající se pochybných prodejců roušek, respirátorů či zdravotnického materiálu. Celkově bylo doručeno téměř 350 podnětů, které pirátským analytikům zaslali nejenom občané, ale i doktoři, zdravotní sestry, sociální pracovníci či záchranáři. Zdravotníci v těžké situaci nutně potřebovali ochranné pomůcky, a proto často riskovali s jeho nákupem. 

> „Zákazníkům často i nyní po více jak měsíci nebylo doručené zboží, některé e-shopy mají anonymní vlastníky v zahraničí, zveřejňují nepravdivé informace včetně fiktivních recenzí, zneužívají fotografie a dokonce i loga známých médií, vyzývají k platbě již zaplaceného zboží, komunikují pouze skrze automat a dokonce evidujeme e-shop, který použil prokazatelně falešné dokumenty. Apeluji proto na občany, aby byli obezřetní při nákupu zdravotních ochranných pomůcek a vyhledali poctivé prodejce respirátorů,” komentuje situaci právnička Adéla Šípová kandidující do Senátu v obvodu Kladno, která společně s pirátským analytikem Januszem Konieczným posuzovala jednotlivé podněty. 

Pochybní prodejci začali své weby často upravovat v reakci na prováděné pátrání, nicméně pirátští analytici některé podezřelé e-shopy včas zálohovali. Adéla Šípová nakonec společně s první místopředsedkyní Pirátů Olgou Richterovou podaly trestní oznámení na Vrchní státní zastupitelství v Praze na neznámého pachatele pro možné spáchání trestného činu podvodu, který ve stavu nouze je klasifikován vyšší horní sazbou. Trestní oznámení míří celkově na 11 podezřelých e-shopů (část z nich je ovšem ovládaná stejnými osobami): 1. huglo.cz, 2. rivalenti.cz, 3. svetomat.cz, 4. nenipostovne.cz, 5. vsevakci.cz, 6. kafar.cz, 7. postovnezdarma.cz, 8. postazdarma.cz, 9. zizer.cz, 10. Rouska-na-oblicej.com, 11. Neonky Nely Slovákové.

> „Lidé se nás ptali, jaká je šance, že získají zpět aspoň své peníze. Proto jsme v trestním oznámení žádali kriminalisty o pečlivost, aby výsledkem případného trestního řízení byla i možnost uplatnění náhrady škody. Je zarážející, pokud někdo vnímá pandemii jako příležitost k obohacení, a o to závažnější jsou tyto případy, kdy mezi podvedenými jsou i zdravotníci,” komentuje podání oznámení Richterová.

Podezřelí prodejci často vzbuzovali dojem klasického e-shopu, nicméně ve skutečnosti roušky a respirátory buďto vůbec neodesílali anebo po velmi dlouhé době. Řada z nich dokonce absurdně prezentovala na svém webu „expresní odeslání zboží”. Například v eshopu huglo.cz zakoupil roušky lékař Jiří Piťha, který poslal prodejci více jak 30 urgencí, až nakonec dostal zpět aspoň své peníze. Velmi podobně k situaci přistoupil dětský lékař Jiří Kroh u e-shopu postovnezdarma.cz. Nejdříve zasílal celou řadu urgencí a následně dle svých slov pohrozil podáním trestního oznámení, díky čemuž získal své peníze zpět. Jsou to ovšem světlé výjimky ze všech případů, které pirátský analytický tým zkoumal. Na eshopu Huglo.cz byly rovněž zakoupené roušky pro Léčebnu dlouhodobě nemocných, nicméně místo dodávky roušek přicházely upomínky s žádostí o zaplacení již zaplaceného zboží. Takovéto absurdní upomínky dostalo minimálně 10 dalších zákazníků eshopu Huglo, přitom Piráti zaplacení ověřili i přímo potvrzením od banky u jednoho z klientů. Například Sanatorium Europa v Teplicích si objednalo v prodejně Huglo 40 roušek, nicméně nakonec po mnohých urgencích dorazily pouze 4 roušky, kdy navíc odesílatelem byla osoba z arménského Jerevanu. Lékařka Ludmila Vondrková si koupila pro změnu 3. března na portálu “postovnezdarma.cz” 5 respirátorů s nanovláknem, nicméně nakonec po téměř 1,5 měsíci a po mnohých urgencích dostala aspoň jiný výrobek.

> Kromě nekonečných příběhů zdravotníků a sociálních pracovníků Piráti obdrželi především podněty od běžných občanů nejrůznějších profesí a to včetně seniorů. Například senior z Brna Vlastimil Kolbert Pirátům sdělil: „Jsme s manželkou důchodci, je mi 70 let a manželce 69. Nehodlám tu situaci jakkoliv rozebírat, ale těžit by na nás starších nikdo neměl. Je to podle mne slušně řečeno – PODLOST!”. Analytici Pirátů opakovaně rovněž žádali eshop Neonky Nely Slovákové, aby předložil certifikáty či osvědčení, o kterých se ve svých prezentacích zmiňuje. Nakonec Nela Slováková zveřejnila osvědčení podepsané Univerzitou Tomáše Bati ve Zlíně, která ovšem v mailu zaslaném Pirátům označila toto osvědčení za falzifikát a uvedla, že zvažuje právní kroky. Oslovení experti navíc Pirátům sdělili, že e-shop Neonky prezentuje nepravdivé informace v souvislosti s prodejem roušek a jejími vlastnostmi. Pirátští analytici navíc shromáždili mnoho svědectví o prodejích na e-shopu Neonky bez vystavování faktur či nevrácení prostředků zákazníkům v zákonné lhůtě.

Piráti zároveň informují, že fungování podezřelého e-shopu svetomat.cz je prověřováno pod č.j. KRPL-29080/TČ-2020-181181 na Oddělení hospodářské kriminality SKPV, Územního odboru v Semilech, kam se případně mohou hlásit potenciální poškození. Právnička Adéla Šípová zároveň doručí všem oznamovatelům podnětu základní informace o aktuální situaci. 

Analytický tým Pirátů připravil ke každému z 11 e-shopů stručný komentář, který je přílohou k této tiskové zprávě.
