---
date:         2020-04-15
category:     blog
tags:         koronavirus zdravotnictví
layout:       post
title:        "Komentář Olgy Richterové: Náměstek Prymula přislíbil účast otců u porodu už za dva dny, potvrdí to vláda?"
image:        /assets/img/articles/2020/olga-richterova.jpg
author:       Olga Richterová
--- 


Praha, 15. dubna 2020 – Na dnešní schůzi sněmovního Výboru pro zdravotnictví, kde jsem se otázala na zrušení zákazu přítomnosti třetí osoby (otců) u porodu, vystoupil rovněž profesor Roman Prymula, náměstek ministra zdravotnictví. Jedna z otázek, které jsem mu v rámci jednání výboru týkajícího se boje s koronavirem položila, se týkala rozvolňování opatření v porodnictví. Pan profesor sdělil, že by účast otců u porodu mohla být možná již během dvou dnů, a to v samostatných porodních pokojích nebo boxech. Tak jako Piráti od počátku navrhovali, má toto opatření dát volbu jednotlivým zdravotnickým zařízením dle jejich možností. Otázkou zůstává: Potvrdí tuto informaci vláda?

Můžeme se spolehnout, že se slova pana náměstka Prymuly přetaví do praxe? Uvidíme, věc musí ještě potvrdit Ústřední krizový štáb oficiálně. Informaci zatím pan náměstek Prymula potvrdil na dotaz médií s tím, že ministerstvo souhlasí a úprava vyjde formou opatření Ministerstva zdravotnictví. S Piráty se zákazu doprovodu u porodu věnujeme od samého začátku boje s koronavirem. Chápali jsme obavy zdravotníků kvůli nedostatku ochranných pomůcek. Nyní ale, po stanovení podmínek (měření teploty při vstupu, zajištění ochranných pomůcek samotným doprovodem apod.), považujeme plošný zákaz doprovodu za přehnaný. 

Jak jsem uvedla v mojí [interpelaci](https://www.pirati.cz/tiskove-zpravy/covid-19-porody-navstevy.html) zaslané panu ministru zdravotnictví Adamu Vojtěchovi v minulosti, za velmi závažný problém považuji vedle zamezování kontaktu otce s dítětem po porodu i to, že v mnoha nemocnicích ženám není  umožňován poporodní dvouhodinový kontakt matky s dítětem, který výrazně napomáhá správnému začátku kojení. Na pana ministra jsem se proto už v minulosti obracela s otázkami, zda možnost doprovodu nechá na uvážení jednotlivých zařízení, a jak zajistí personál pro zdárný průběh poporodního bondingu v případě přetrvání plošného zákazu. Avizované zrušení zákazu proto vítám a napjatě čekám na sdělení finálního rozhodnutí.
