---
date:         2020-04-17
category:     blog
tags:         koronavirus evropská-unie cenzura
layout:       post
title:        "Evropští Piráti: Výjimečný stav nesmí vést k omezení svobody projevu"
image:        /assets/img/articles/2019/eu-pirati1.jpg
author:       Mediální odbor
---

Brusel, 17. dubna 2020 – Pirátští europoslanci dnes v hlasování Evropského parlamentu odmítli podpořit rezoluci, jejíž součástí bylo také doporučení, aby provozovatelé sociálních sítí proaktivně zjišťovali a „zastavovali dezinformace a projevy nenávisti”. Automatické filtry obsahu využívané za tímto účelem Facebookem a ostatními sociálními sítěmi zásadně ohrožují svobodu projevu na internetu. Takovéto cenzurní návrhy jsou v době, kdy přesné a včasné informace rozhodují o úspěšném překonání současné krize, naprosto neakceptovatelné.

> „Je neuvěřitelné, jak někteří politici využívají současné situace k prosazení svých dlouhodobých záměrů omezit svobodu slova. Jen minulý rok proti filtrům obsahu protestovaly na ulicích stovky tisíc lidí. A nyní, když je situace takto kritická a ve změněném režimu by se měla přijímat jen ta nejdůležitější opatření, se tyto návrhy vracejí znovu. Naším úkolem je teď bojovat s pandemií koronaviru a právě v této době musí mít lidé přístup k přesným a ověřeným informacím. Měli bychom pracovat na rozvoji a propagaci důvěryhodných zdrojů místo toho, abychom zaváděli automatizované filtry obsahu sociálních médií. Ty jsou z podstaty nespolehlivé a mohu z vlastní zkušenosti potvrdit, že už nyní kvůli nim dochází k odstraňování relevantních informací,” uvedl pirátský místopředseda Evropského parlamentu Marcel Kolaja.

> „Abychom si zachovali svobodu projevu, Facebook nesmí být rozhodovatelem toho, co smíme a co nesmíme říkat. Představy, že tyto korporace mohou mávnutím proutku „zastavit šíření dezinformací a projevů nenávisti”, jsou jen důkazem absolutního nepochopení jejich fungování. Dezinformacím se dá bránit pouze mediální gramotností a fungující občanskou společností, nikoli cenzurou,” vysvětluje německý pirátský europoslanec Patrick Breyer.

> „Virus Covid-19 je jedna z největších výzev, které nyní lidstvo čelí. Důsledky pandemie budeme pociťovat ještě několik let. Společenské důsledky masové nezaměstnanosti, hromadných bankrotů firem a hromadného sledování lidí naši společnost ještě více oslabí, znejistí a rozdělí. Národní řešení nedokážou tyto následky odstranit. Je zapotřebí nadnárodních a celoevropských řešení, abychom tento boj vyhráli. Dnešní rezoluce nikoho nezavazuje k pomoci potřebným, naopak ale vytváří zadní vrátka pro hromadný monitoring osob ze stran digitální korporací a zcela postrádá požadavek na rovné rozdělení finanční zátěže, kterou současná krize přináší,” komentuje dnešní hlasování europoslankyně Markéta Gregorová.

> „I když vítám jasné odsouzení posilování autoritářských režimů v Evropě, jsem velmi zklamán jak návrhy proaktivního monitoringu sociálních médií, tak absencí jasného záměru zachránit evropskou ekonomiku stůj co stůj. Čelíme zcela reálnému nebezpečí rozpadu měnové unie a očekával bych tak daleko jasnější deklaraci solidarity od zemí jako Německo či Nizozemsko, které z integrace profitují nejvíce,” dodává europoslanec Mikuláš Peksa.
