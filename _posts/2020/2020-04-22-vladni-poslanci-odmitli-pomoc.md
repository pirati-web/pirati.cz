---
date:         2020-04-22
category:     blog
tags:         koronavirus finance sněmovna
layout:       post
title:        "Vládní poslanci odmítli pomoc pro 150 tisíc občanů v nesnázích"
image:        /assets/img/articles/2019/mikulas-ferjencik1.jpg
author:       Mediální odbor
---


Praha, 22. dubna 2020 – K návrhu Pirátů na rozšíření kompenzačního bonusu pro pracovníky na dohodu o provedení práce a o provedení činnosti se vládní poslanci obrátili zády. 150 tisíc lidí, z nichž většinu tvoří matky samoživitelky a invalidní důchodci či například studenti, tak zůstane na holičkách. Jde o lidi, kteří řádně pracovali a platili pojistné. Jedinou zasaženou skupinou, pro jejíž podporu vládní poslanci zvedli ruku, jsou pedagogičtí pracovníci s vedlejším příjmem OSVČ.

> „Pozměňovací návrh, který by dohodářům odvádějícím odvody umožnil čerpat kompenzační bonus ve výši 300 Kč/den, dnes vládní poslanci zamítli. Odmítli tak podpořit nejohroženější skupinu obyvatel, jejíž pád na dno může v budoucnu znamenat dalekosáhlejší potíže, například v podobě exekucí, ztráty bydlení nebo nemožnosti nákupu léků a potravin. Stejně se vláda zachovala i vůči OSVČ podnikajícím na vedlejší činnost, kteří o bonus přišli kvůli zaměstnaneckému úvazku,“ uvedl předkladatel návrhu Mikuláš Ferjenčík.

S návrhem na kompenzaci pro pracovníky na DPP a DPČ přišli Piráti již v březnu a připojily se k němu další opoziční strany. Návrh počítal s kompenzací až do výše 15 tisíc korun v období od vyhlášení nouzového stavu do konce dubna. 

Alespoň malá změna k lepšímu je návrh, který spolupředložili Piráti a podpořily jej všechny strany s výjimkou ANO. Tento návrh napravuje stav, kdy na státní podporu nedosáhli živnostníci, kteří si přivydělávali pedagogickou činností. 
