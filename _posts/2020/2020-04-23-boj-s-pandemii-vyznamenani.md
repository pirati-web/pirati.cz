---
date:         2020-04-23
category:     blog
tags:         koronavirus celostátní
layout:       post
title:        "Piráti navrhují na státní vyznamenání osobnosti, které bojují s pandemií"
image:        /assets/img/articles/2020/vojtech-pikal.jpg
author:       Mediální odbor
---

Praha, 23. dubna 2020 – Poslanecký klub Pirátské strany navrhnul na udělení státních vyznamenání Tomáše Cihláře, vedoucího vědeckého týmu, který vyvinul lék remdesvir, Mariána Hajdúcha, lékaře a vedoucího Ústavu molekulární a translační medicíny, Karla Roubíka z Fakulty biomedicínského inženýrství ČVUT a Josefa Průšu, šéfa firmy na výrobu 3D tiskáren. „Důvodem nominace uvedených kandidátů je fakt, že jejich činnost významně pomáhá při zmírňování dopadů a řešení celosvětové pandemie koronaviru,” uvedl Vojtěch Pikal, místopředseda Poslanecké sněmovny a předseda Podvýboru pro státní vyznamenání.

Podvýbor pro státní vyznamenání projedná došlé návrhy na propůjčení nebo udělení státních vyznamenání na své schůzi ve čtvrtek 23. dubna. Návrhy budou poté předloženy Poslanecké sněmovně, která je po schválení předloží prezidentu republiky.

Vojtěch Pikal zároveň předloží na dnešním nadcházejícím jednání Podvýboru pro státní vyznamenání usnesení vyzývající obce a kraje k ocenění zástupců občanské společnosti v rámci své samostatné působnosti. Toto usnesení rovněž oceňuje mimořádné zásluhy všech dobrovolníků, kteří nejen v době nouzového stavu na území České republiky nezištně pomáhali.

**Profily osobností navržených na státní vyznamenání poslaneckým klubem Pirátské strany:**

* Ing. Tomáš Cihlář, CSc. vede tým vědců kalifornské firmy Gilead Sciences, která vyvinula lék remdesivir. Lék nyní prochází klinickými zkouškami zejména v USA. Farmaceutická firma Gilead zatím dokázala vyrobit 1,5 milion dávek preparátu, které mohou znamenat potenciální léčbu pro zhruba 140 tisíc pacientů. 

* doc. Marián Hajdúch, Ph.D. je vedoucím Ústavu molekulární a translační medicíny (ÚMTM) při Lékařské fakultě Univerzity Palackého. ÚMTM jako první pracoviště masově testuje přítomnost koronaviru pomocí vysokokapacitních robotizovaných testů. ÚMTM byl pověřen koordinací laboratoří připravujících plošné testování populace v rámci projektu tzv. chytré karantény.  

* prof. Ing. Karel Roubík Ph.D. z Fakulty biomedicínského inženýrství ČVUT vede tým expertů pracujících ve svém volnu nebo bez nároku na odměnu, který v rekordním čase vyvinul nový model plicní ventilace, speciálně navržený pro pacienty s respiračním selháním, nejen vlivem koronaviru. Náklady na ventilátory dosahují zhruba pětiny obvyklé ceny. Přístroj CoroVent mohou začít vyrábět firmy po celém světě, protože specifikace byla uvolněna pod volnou licencí, aby ji každý mohl využít.

* Josef Průša jako zakladatel a šéf výroby 3D tiskáren Prusa Research inicioval výrobu ochranných pomůcek pro zdravotníky za pomocí 3D tisku. Během 14 dní rozdal 40 tisíc kusů ochranných štítů, hodnota jeho pomoci se pohybuje v řádech milionů korun. Jeho iniciativa vedla k rozšíření výroby ochranných pomůcek pro zdravotníky po celé České republice.

 
