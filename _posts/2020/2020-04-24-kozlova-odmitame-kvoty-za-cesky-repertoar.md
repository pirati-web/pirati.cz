---
date:         2020-04-24
category:     blog
tags:         koronavirus finance kultura
layout:       post
title:        "Komentář Lenky Kozlové: Odmítáme kvóty na český repertoár v lokálních médiích"
image:        /assets/img/articles/2020/lenka-kozlova.jpg
author:       Lenka Kozlová
---



Praha, 24. dubna 2020 – Na kulturu a přidružené profese dopadnou opatření související s pandemií koronaviru Covid-19 citelně. Ministerstvo kultury proto nedávno schválilo [„záchranný balíček“](https://www.piratskelisty.cz/clanek-3072-pirati-chteji-dostupnejsi-podporu-pro-male-kulturni-projekty-z-grantu-ministerstva-kultury?fbclid=IwAR0oYWu45K3bDeqCQ80ivVShTWJaPBWIoOe1YrybT9sPd4lkrUsjs328Ssk), jehož největší slabinou je selektivní výběr podpořených organizací. Živnostníci a drobní podnikatelé, jejichž provozovny jsou uzavřené, ale zároveň musí nadále kromě nájmů a dalších poplatků platit i autorským správcům, patří mezi nejvážněji ekonomicky postižené. Kromě toho OSA navrhuje i zavedení paušálního poplatku lokálním médiím.

Proti poplatku, který platí živnostníci autorským správcům za zprostředkování rozhlasového a televizního vysílání zákazníkům, vystupují Piráti dlouhodobě. Ve věci autorských poplatků jsem se proto obrátila dopisem – poté, co jsem zjistila, že datová schránka OSA je zablokovaná pro příjem zpráv – na předsedu představenstva OSA Romana Strejčka, abych získala informace o postojích a případných opatřeních vůči umělcům, jejichž činnost OSA živí, a rovněž o tom, jak se zachovají k živnostníkům, jejichž platby za zprostředkování přerozdělují. Od pana Strejčka jsem obratem dostala ujištění, že provozovatelům, kteří v důsledku vládních opatření museli uzavřít provozovnu, budou autorské poplatky odpuštěny a případné platby uskutečněné s předstihem vráceny. OSA také avizuje odložení dalších plateb až o 90 dnů a rozložení splátek do 12 měsíců. Byla zmíněna též finanční pomoc z tzv. Fondu solidarity, ze kterého bylo údajně vyplaceno autorům na 4,5 mil. kč. 

Kromě toho však dopis obsahoval absurdní formulaci o úpravě zákona o rozhlasovém a televizním vysílání, která by zavedla nucené kvóty českého hudebního a audiovizuálního repertoáru v lokálních médiích. Za prezentovanou myšlenkou se může skrývat i další výběr peněz, které sice OSA nějakým způsobem autorům přerozdělí, avšak vzhledem k netransparentnímu hospodaření skrytě. Především ale považuji takové svazování rukou televizním a rozhlasovým tvůrcům za nepřípustné.

Podobu klíče pro rozdělování i počet autorů se nyní pokouším zjistit. Situaci budu samozřejmě dále sledovat a pokusím se nejen informovat veřejnost, ale v rámci možností i přispět k pozitivnímu vývoji.

