---
date:         2020-04-27
category:     blog
tags:         koronavirus vláda práce-a-sociální-věci
layout:       post
title:        "Vláda otevírá obchody, ale otálí s otevíráním zařízení poskytujících sociální služby. Jak zabezpečíte jejich provoz v budoucnu, ptá se pirátka Richterová"
image:        /assets/img/articles/2020/richterova1.jpg
author:       Mediální odbor
--- 


Praha, 27. dubna 2020 – Návrh vlády na uvolňování opatření přijatých v souvislosti s pandemií koronaviru počítá s otevřením zařízení provozujících sociální služby pro rodiny s dětmi až 11. května a s plným otevřením všech služeb dokonce až 8. června. Protože ministryně práce Jana Maláčová nepředstavila konkrétní odůvodnění a kritéria, z nichž stanovená data uvolňování služeb vycházejí, obrátila se na ni Olga Richterová, místopředsedkyně Pirátů. Odklad otevření služeb bude mít dle Richterové v řadě případů velmi nepříznivé dopady na jejich klienty, a může znamenat i větší zdravotní riziko než riziko nákazy koronavirem. Na druhou stranu je potřeba připravit zařízení na pravděpodobný návrat koronaviru.

> „Plán zveřejnění MPSV vůbec nereflektuje čtvrteční zrychlený plán uvolňování opatření vlády. Vzniká řada absurdit a nelogičností – jsou povoleny autoškoly, knihovny nebo provozovny do 2500 m2 a osobní kontakt sociálního pracovníka s klientem nikoli. Lázně mohou přibírat ode dneška nové klienty a stacionáře mohou začít fungovat až 8. června?“ ptá se Richterová.

> „Máme doloženy případy extrémních reakcí osob se zdravotním postižením v důsledku neobvyklé stresující situace karantény. Řada těch, kdo pečují zejména o lidi s kombinovaným postižením, se dostává do krizové situace vyčerpání po šesti týdnech trvající nepřetržité péči v režimu 24/7, často doprovázené výpadkem příjmů a odkladem léčby. Otevření denních a týdenních stacionářů v přiměřeném režimu např. omezených skupin pro ty nejpotřebnější by předešlo kolapsu pečujících,“ upozornila poslankyně Richterová. Uvedla také, že podobným případem jsou tzv. sociálně aktivizační služby pro rodiny s dětmi: „Pro rodiny ohrožené sociálním vyloučením jsou tyto služby často jedinou dostupnou podporou. V mnoha případech přitom umožňují zachovat relativní stabilitu rodinného prostředí a ochranu práv a zájmů dítěte. Tyto služby lze přitom zabezpečit v souladu s přísnými epidemiologickými opatřeními. Po jejich povolení volá celá řada odborných organizací.“

Podle Richterové lze očekávat, že se infekce bude vracet. Z tohoto důvodu se obrátila na ministryni Maláčovou také s požadavkem na zveřejnění metodik a postupů ve všech typech zařízení sociálních služeb.

> „Karanténa nebo samotné onemocnění COVID-19 nemohou vylučovat klienty z poskytování služeb. Pro očekávaný případ návratu infekce je nutné zabezpečit provozy pro poskytování služeb v omezených nebo přizpůsobených režimech, nikoliv tyto služby opět uzavírat,“ uzavřela Richterová.

 
* [Celé znění interpelace](https://pirati.cz/assets/pdf/interpelace-uvolnovani-soc-sluzeb.pdf).
