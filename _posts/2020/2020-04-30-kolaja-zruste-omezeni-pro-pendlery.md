---
date:         2020-04-30
category:     blog
tags:         zahraničí koronavirus evropská-unie
layout:       post
title:        "Kolaja ministrům: zrušte omezení pro pendlery"
image:        /assets/img/articles/2020/kolaja.jpg
author:       Mediální odbor
--- 

Brusel, 30. dubna 2020 - Dvěma českým ministrům, ale také ministrům z Německa, Polska a dvěma eurokomisařům je adresován dopis, který byl odeslán včera večer a který žádá obnovení fungování vnitřního trhu, zejména volného pohybu pracovní síly. Jedním ze signatářů je také pirátský místopředseda Evropského parlamentu Marcel Kolaja. Tomu vadí zejména diskriminační opatření, která nutí přeshraniční pracovníky opatřovat si testy či zůstávat ve čtrnáctidenní karanténě. 

> „Taková opatření jsou diskriminační a neopírají se ani o současný pandemický stav, ani o logiku či 'selský rozum'. Není důvod, aby skladník nebo sestřička, která jezdí pět kilometrů za hranice musela mít jiný a daleko přísnější režim, než skladník a sestřička, kteří pracují u nás,“ uvádí k dopisu Kolaja. V něm Jana Hamáčka a Janu Maláčovou vyzývá, aby ve spolupráci se svými polskými a německými kolegy situaci napravili.

Opírá se přitom o doporučení Evropské komise, která již 16. března vyzvala členské státy k "úzké spolupráci a koordinaci, která zajistí férovost a uměřenost omezujících opatření“. „Z tohoto důvodu jsme dopis adresovali také eurokomisařům pro vnitřní trh a vnitřní záležitosti. Postup Česka je v tomto absolutně chaotický a opouštění od všeobecných zákazů probíhá spíš na základě lobbistických tlaků a pocitů, než na základě dat, faktů a propracované strategie,“ dodává Kolaja. 

* Znění celého dopisu [zde](https://pirati.cz/assets/pdf/letter-frontiers.pdf).

