---
date:         2020-05-11
category:     blog
tags:         konopí zdavotnictví legislativa
layout:       post
title:        "Vláda vyslovila souhlas s novelou o konopí. Piráti připojí své návrhy"
image:        /assets/img/articles/2019/tomas-vymazal1.jpg
author:       Mediální odbor
---  

 

Praha, 11. května 2020 – Vláda na svém dnešním zasedání vyslovila souhlas s novelou zákona o návykových látkách z dílny Ministerstva zdravotnictví, která mimo jiné přináší novou definici návykové látky a umožňuje českým firmám export léčebného konopí. Nicméně významná část návrhu, která se týká zvýšení dostupnosti léčebného konopí, nenaplňuje svůj účel. Piráti, kteří na novelu čekají od loňského září a jako takovou ji vítají, tedy připojí své pozměňovací návrhy.

> „Chceme-li zvýšit dostupnost léčebného konopí, musíme umožnit větší konkurenci na trhu. Dnešní situace je taková, že v ČR smí pěstovat jen jedna firma. Budeme proto navrhovat zrychlení a zjednodušení udělování licencí novým výrobcům. Stejně tak chceme umožnit hromadnou přípravu konopných extraktů,” uvádí pirátský poslanec Tomáš Vymazal a dodává: „Pokud pacient v současnosti požaduje extrakt z konopí, lékárna mu jej musí individuálně vyrobit přímo z předepsaného sušeného květu. To je velice nákladné a neefektivní. My požadujeme, aby extrakt bylo možno objednávat ve větším množství už přímo od dodavatele. Lékárna by tak pacientovi už nemusela lék zpracovávat a vyrábět, ale pouze vydat v potřebném množství. Také nám vadí změna týkající se předepisování konopí. Doteď jej bylo možno předepsat na recept s modrým pruhem, který se běžně používá pro návyková opioidní léčiva. Ministerstvo ale přichází s novou speciální kategorií jenom pro konopí, která jej označuje za vysoce návykovou látku. Tato změna nám v kontrastu s extrémně návykovými opioidy připadá zcela absurdní, takže se ji budeme snažit odstranit.” 

Vládní novela zákona o návykových látkách není jediná, kterou se teď poslanci budou muset zabývat. Už před více než rokem předložili Piráti svou vlastní novelu o regulaci konopí, která by občanům umožnila vypěstovat si v domácích podmínkách až pět rostlin pro osobní potřebu. Při projednávání vládní novely o návykových látkách budou tedy Piráti iniciovat spojení rozpravy právě s tímto příbuzným návrhem.  

> „Piráti nechtějí, aby se z konopí stal jenom další farmaceutický kšeft. Proto požadujeme, aby si občané a zejména pacienti mohli sami pro sebe vypěstovat dostatečné množství konopí doma. Tento krok by neulevil jen strádajícím pacientům a systému veřejného zdravotního pojištění, ale i našim přeplněným věznicím, kde si za tento bezvýznamný prohřešek odpykává svůj trest řada občanů,” uzavírá pirátský poslanec Tomáš Vymazal.
