---
date:         2020-06-03
category:     blog
tags:         kontrola-moci-a-mocných legislativa životní-prostředí
layout:       post
title:        "Piráti navrhli reálné kompenzace pro majitele kožešinových farem, napravují tak návrh ANO ovlivněný lobbisty"
image:        /assets/img/articles/2020/posvar.jpg
author:       Mediální odbor
---  


Praha, 3. června 2020 – Piráti dnes ve druhém čtení předložili návrh, který přiznává kompenzace pro provozovatele kožešinových farem, oproti předimenzovanému návrhu ANO však v reálných hodnotách. Vyplácení kompenzací je důsledkem změny podmínek pro podnikatele, kterým stát nyní vyplatí újmu, kterou přinesl konec jejich podnikání. Zákaz kožešinových farem prošel Sněmovnou již v minulém volebním období, v platnost vešel na začátku roku 1. února 2019. Návrh kompenzací z dílny poslankyně ANO Margity Balaštíkové však počítal s přehnanými částkami, a i když ho původně Ministerstvo zemědělství podporovalo, po kritice od návrhu dal resort ruce pryč. Dle zjištění CNN Prima News byl návrh poslankyně napsán zástupci lobby kožešinových farem.

> „Poslanci Zemědělského výboru byli kolegyní Balaštíkovou a ministerstvem uvedeni v omyl, navržené kompenzace vysoce převažují tehdejší tržní hodnotu materiálu. Navrhli jsme proto starší a relevantní výpočty z roku 2017, které tehdy předložilo Ministerstvo zemědělství Senátu, a jejichž výše je zhruba poloviční proti návrhu poslankyně ANO,” uvedl poslanec Radek Holomčík, místopředseda Zemědělského výboru.

> „Námi navrhovaná výše kompenzací vychází z posouzení tržní hodnoty kožek na světových aukcích z roku 2016, kdy trh ještě nebyl ovlivněn zákazem. Odpočteny jsou srovnatelné náklady na odchování jednoho zvířete. Navrhovaný příspěvek dále pokrývá odhadovanou výši průměrných nákladů spojených s ukončením chovu,” okomentoval výši kompenzací pirátský poslanec Jan Pošvář.

Výši kompenzací už dříve Pošvář i ochránci zvířat kritizovali. Sama poslankyně Balaštíková dříve uvedla, že výše kompenzací stát zruinuje. Pošvář proto vyslovil domněnku, že kompenzace jsou zástěrkou pro to, aby došlo k zabránění zákazu klecových chovů, který je součástí návrhu. Předražené kompenzace mohou být strašákem, který zabrání dalšímu zpřísňování ochrany zvířat, které se nelíbí zejména zemědělským koncernům. 

Návrh byl podán v rámci druhého čtení novely zákona o ochraně týrání proti zvířatům. Pirátští poslanci a poslankyně Dana Balcarová, Jan Pošvář a František Elfmark podali celkem 16 pozměňovacích návrhů, ve kterých se zaměřují na zákaz klecových chovů a dalších opatření ke zlepšení života hospodářských zvířat, lepší možnosti odhalovat nelegální množírny, či omezují mrzačení ptáků.
