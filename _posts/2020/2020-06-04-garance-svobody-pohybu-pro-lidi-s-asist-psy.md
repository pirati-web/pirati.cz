---
date:         2020-06-04
category:     blog
tags:         legislativa práce-a-sociální-věci
layout:       post
title:        "Piráti spolu s ČSSD navrhují garanci svobody pohybu pro lidi využívající pomoc asistenčních a vodících psů"
image:        /assets/img/articles/2020/holomcik.jpg
author:       Mediální odbor
---  



Praha, 4. června 2020 – Garance svobody pohybu pro lidi využívající pomoc asistenčních a vodicích psů je v Česku už poměrně dlouho problémem. Proto pirátský poslanec Radek Holomčík připravil, ve spolupráci s poslankyní Alenou Gajdůškovou (ČSSD), Ministerstvem práce a sociálních věcí ČR, Úřadem veřejného ochránce práv, zástupci organizací, které psi cvičí i těch, které zastupují zdravotně postižené, návrh zákona, který tuto záležitost řeší.

> „Lidem, kteří mají různé formy postižení dlužíme řešení celé řady problémů, které jim a jejich blízkým komplikují život. Garance svobody pohybu ve veřejném prostoru a dopravních prostředcích s asistenčními nebo vodicími psi je jedním z nich. Přitom význam, který pro lidi využívající pomoc speciálně cvičených psů má jasně deklarovaný status takovýchto psů a s ním související práva i povinnosti, je naprosto klíčový. Proto jsem rád, že se podařilo sestavit širokou skupinu politiků, úředníků, odborníků i klientů a připravit řešení,” zdůrazňuje předkladatel návrhu, Radek Holomčík.

Česká legislativa doposud asistenční, vodicí a signalizační psi do značné míry přehlížela, což způsobovalo praktické problémy lidem, jež jejich pomoc využívají. Předkládaný návrh řeší jak garanci svobody pohybu, tak i způsob garance kvality výcviku těchto psů a mezinárodně uznávaný průkaz. Vyjasňuje také to, aby přístup člověka s vodicím, nebo asistenčním psem nebyl na úkor práv dalších lidí, například alergiků.

> „Osoby se zdravotním postižením říkají, že pes se speciálním výcvikem je nejen jejich partner a pomocník, ale do vysoké míry jim nahrazuje ten jejich smysl, který jim chybí – zrak, sluch, horší schopnost pohybu, dokonce dokáže dopředu reagovat na změnu jejich zdravotního stavu a avizovat blížící se záchvat,” říká k tomu jedna z iniciátorek návrhu, poslankyně Alena Gajdůšková. „Je důležité jim zajistit podmínky pro práci s jejich pomocníky – asistenčními psy.”

 
Návrh zákona, který svým podpisem podpořili poslanci z osmi poslaneckých klubů a má i podporu Ministerstva práce a sociálních věcí, bude předložen dnes.
