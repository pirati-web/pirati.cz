---
date:         2020-06-10
category:     blog
tags:         životní-prostředí zemědělství
layout:       post
title:        "Komentář Jana Pošváře: Budou poslanci ANO rebelovat proti premiérovi nebo zvednou ruku pro konec klecových chovů?"
image:        /assets/img/articles/2020/posvar.jpg
author:       Mediální odbor
---  



Praha, 10. června 2020 – Zemědělský výbor dnes navzdory slovům premiéra Andreje Babiše nesouhlasil se zákazem klecového chovu slepic. Přestože Babiš uvedl, že zákaz klecového chovu podpoří, jeho poslanci tak zatím nečiní. Kromě toho výbor v novele zákona na ochranu zvířat proti týrání rozhodl, že je sice správné zamezit týrání skotu, ale zároveň nepodpořil omezení vazného ustájení v případě koní. Koně se podle vládních poslanců patrně týrat mohou.

 

Novela zákona na ochranu zvířat proti týrání je sledovanou novelou, která nyní míří do třetího čtení. Dnes mě nemile překvapilo, že poslanci ANO nepodpořili žádný z návrhů, který zakazuje klecový chov slepic. I přes sliby a deklarace pana premiéra se poslanci ANO stále negativně staví k omezení tohoto chovu a jejich postoj při hlasování ve třetím čtení je tedy nepředvídatelný. Osobně věřím, že klecový chov slepic v Česku brzy skončí, protože nepatří do 21. století a do moderního zemědělství.

 

Další paradoxní situace nastala u pozměňovacího návrhu o vazném ustájení. Výbor schválil návrh, že je správné zakázat vazné ustájení skotu, ale zároveň jej zachoval u koní. Pirátští poslanci hlasovali proti a podpořili můj pozměňovací návrh, který zakazuje vazné ustájení od roku 2030 bez výjimek. 

 

V tomtéž tisku výbor podpořil můj pozměňovací návrh, který navrhuje reálné kompenzace pro majitele kožešinových farem a napravuje tak návrh ANO ovlivněný lobbisty s přemrštěnými částkami. Mnou navržená výše kompenzací vychází z posouzení tržní hodnoty kožek na světových aukcích z roku 2016, kdy trh ještě nebyl ovlivněn zákazem. Odpočteny jsou srovnatelné náklady na odchování jednoho zvířete. Navrhovaný příspěvek dále pokrývá odhadovanou výši průměrných nákladů spojených s ukončením chovu.

