---
date:         2020-06-10
category:     blog
tags:         exekuce legislativa sněmovna
layout:       post
title:        "Vládní poslanci společně s ODS opět betonují projednání exekucí. Výbor už dvakrát překročil stanovenou lhůtu "
image:        /assets/img/articles/2020/kolarik.jpg
author:       Mediální odbor
---  



Praha, 10. června 2020 – Nová pravidla pro exekuce, která by mohla ulevit tisícům Čechů, čekají další průtahy. Na Ústavně právním výboru Sněmovny došlo k opětovnému odložení novely exekučního řádu, tentokrát až na září. Vedlo k tomu předložení 20 pozměňovacích návrhů na poslední chvíli, tedy mimo stanovený a domluvený harmonogram. Poslanci rozhodli o odložení hlasováním, které rozštěpilo dokonce i členy vládní koalice. Piráti naopak žádají co nejrychlejší řešení problému.
 
> „Vnímám to jako jasnou zdržovací taktiku. Vládní poslanci si neustále vymýšlejí nové bagatelní důvody, proč projednání odložit. Myslím si, že ve skutečnosti nechtějí o návrhu nikdy hlasovat, protože by tím dali jasně najevo, že nestojí na straně lidí, ale zájmových skupin,” říká autor návrhu místní příslušnosti exekutorů, pirátský poslanec Lukáš Kolářík, a dodává: „Je to absurdní. Poslanci vládní strany si až teď chtějí dělat nějaké semináře o přínosu návrhu, které připravilo jejich vlastní ministerstvo a předložilo ho už před rokem a půl. Považuji to za vládní fiasko. Princip 1 dlužník = 1 exekutor má vláda i ve svém vlastním programovém prohlášení.” 
 
Místo posunu v jednáních směrem k pomoci občanům, se teď všechny nové pozměňovací návrhy mají projednávat na již jednou uzavřeném podvýboru pro exekuce. Poslední datum, do kterého by měly dorazit všechny návrhy k novele, stanovil garanční výbor na konec července. Není však jisté, zdali budou poslanci tuto dohodu respektovat. 
 
> „Všechny karty jsou už na stole. O teritorialitě se mluví přes 10 let. Nic nového se v diskuzi už objevit nemůže. Piráti nechtějí tuto situaci dále uměle prodlužovat, a chtějí tak rozhodnout o věci co nejdříve. Apeluji na všechny poslance, abychom o návrzích rozhodli v hlasování bez dalších zbytečných prodlev,” dodává Kolářík.
 

 
