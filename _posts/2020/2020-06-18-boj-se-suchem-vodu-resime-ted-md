---
date:         2020-06-18
category:     blog
tags:         životní-prostředí zemědělství legislativa
layout:       post
title:        "Vodu řešíme teď: Piráti představili plán na boj s extrémními projevy změny klimatu"
image:        /assets/img/articles/2020/vodu-resime-ted.JPG
author:       Mediální odbor
---  

Praha, 18. června 2020 – Piráti představili před mimořádnou schůzí Sněmovny ohledně sucha svůj třífázový plán „Vodu řešíme teď“. Ten přináší celou řadu ucelených návrhů, jak se v Česku vypořádat s extrémními projevy změny klimatu. Řešení jsou rozdělena do čtyř tematických sekcí: dostupná a kvalitní pitná voda, zdravá krajina, živá i udržitelná města a motivovaný hospodář. V souladu s těmito záměry předloží Piráti na plénu také konkrétní legislativní návrhy, které mají za cíl zlepšit současný stav. 

> „Některé české obce se ještě ani nevzpamatovaly z víkendových lokálních povodní a už nás čekají další tři dny vydatných dešťů. Přitom 40 až 100 centrimetrů pod zemí stále převládá kritické půdní sucho a hladina podzemních vod je hluboce pod normálem. Vláda bohužel situaci neřeší. I proto jsme za Piráty podpořili mimořádnou schůzi k suchu, která se bude zabývat legislativou v oblasti hospodaření a ochrany vody i schopností krajiny vodu zadržovat. Stejně tak jsme připravili plán na boj s klimatickými změnami a v souvislosti s ním představíme ve Sněmovně pět pozměňovacích návrhů ke zlepšení situace,“ popsala pirátská poslankyně Dana Balcarová, která působí jako předsedkyně Výboru pro životní prostředí. 

> Plán „Vodu řešíme teď“  je rozdělen do tří časových horizontů: Co je třeba řešit teď, co do konce roku, co dlouhodobě a stojí na čtyřech pilířích. „Náš návrh vychází z toho, co ve Sněmovně už třetím rokem posazujeme v oblasti vody, hospodaření i ochrany půdy a navazuje na plán Budoucnost řešíme teď, v němž jsme detailně rozepsali cestu z koronavirové krize,“ vysvětlil pirátský poslanec Radek Holomčík.

> „Prvním pilířem našeho plánu je kvalitní a dostupná pitná voda. Nyní jsou zdroje vody ohroženy kontaminací pesticidy či chemikáliemi a sinicemi. Musíme ji tak začít co nejdříve chránit, a to pomocí revize současných zdrojů pitné vody a úpravy ochranných pásem. V tomto duchu podávám pozměňovací návrh k vládní vodní novele,“ nastínila Balcarová s tím, že je rovněž důležité omezit plýtvání s pitnou vodou. „Nebudeme omezovat použití pitné vody, ale chceme nastavit lepší podmínky pro využití šedé vody. Šedá voda je například voda z mytí nádobí, kterou můžeme využít ke splachování záchodů. Radek Holomčík ve svém pozměňovacím návrhu k novele vodního zákona proto odstraňuje administrativní bariéry v jejím používání. Piráti se zasadí o vypsání dotačních programů na využití šedé vody ve veřejných budovách a domácnostech,“ uvedla poslankyně.

> Holomčík dále představil návrhy k tématu zdravé krajiny. „Okamžitě musíme zastavit veškeré projekty vedoucí k odvodňování krajiny, jako jsou regulace říčních toků a další zásahy. Na základě údajů od ministerstev zemědělství a životního prostředí zpracováváme analýzu účelnosti investic, abychom zabránili takové praxi, kdy jedno ministerstvo řeky zakrucuje a druhé je rovná do betonových koryt. Je třeba vodu v krajině zadržovat a není možné z veřejných peněz platit opak. Musíme nastavit citlivé a k přírodě šetrné hospodaření v lesích, změnit a zpřísnit požadavky na obdělávání půdy, modernizovat standardy pozemkových úprav a zjednodušit a uvést do života konečně dlouho slibovanou protierozní vyhlášku,“ vysvětlil Holomčík a dodal, že Piráti pracují také na novele zákona o ochraně zemědělského půdního fondu, která nastaví přísnější podmínky hospodaření na zemědělské půdě. 

> Třetí pilíř „živá a udržitelná města“ popsal pirátský poslanec František Elfmark. „Musíme v maximální možné míře začít vracet zeleň a vodu do měst a obcí. Můžeme to realizovat formou zelených střech, fasád, dešťových zahrádek, zachytáváním dešťové vody, umisťováním prvků zeleně na veřejná místa. Pro podporu výše uvedených opatření je nutné navýšení Státního fondu životního prostředí, kterého jsem členem. Důležité pro nás je také zachovat zapojení  veřejnosti a spolků v územních řízeních,“ řekl Elfmark s tím, že je nutná  také revitalizace toků jak v obcích, tak i mimo ně. 

> „Čtvrtý pilíř našeho plánu se jmenuje Motivovaný hospodář. Pokud chceme obnovit krajinu, musí to být týmová práce, a proto potřebujeme podporovat a motivovat lidi, kteří v krajině hospodaří. Budeme tlačit vládu, aby skončila s praxí neustálé buzerace namísto toho, aby zemědělcům, lesníkům a dalším nabízela pomocnou ruku. Nesmíme po nich chtít nesmyslnou byrokracii, vedení bezúčelných evidencí, nesystémově a nadbytečně je kontrolovat,“ uvedl pirátský poslanec Jan Pošvář. Podle něj má být člověk hospodařící v krajině hospodář, ne úředník. „Proto zpracováváme analýzu zbytečné byrokracie, která nepřispívá k lepšímu stavu krajiny, ochraně veřejného zdraví nebo ochraně zvířat před týráním. Připravujeme seznam zbytečných formulářů k odstranění. Chceme také podpořit lokální a ekologické zemědělce,“ uzavřel Pošvář. 

* **[Ebook s názvem Vodu řešíme teď](https://pirati.cz/assets/pdf/e-book-vodu-resime-ted.pdf)**
