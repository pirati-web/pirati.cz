---
date:         2020-07-16
category:     blog
tags:         koronavirus vláda 
layout:       post
title:        "Rychlejší centrální nákup a distribuce ochranných pomůcek, navrhují poslanci v čele s Piráty"
image:        /assets/img/articles/2020/michalek1.jpg
---   

 

Praha, 16. července 2020 – Poslanci Pirátů, KDU-ČSL, ODS, TOP 09 a STAN přicházejí s návrhem, aby vláda mohla flexibilně a efektivně nakupovat a distribuovat ochranné pomůcky, aniž by k tomu bylo zapotřebí vyhlásit nouzový stav. Nedostatek ochranných prostředků na počátku koronavirové krize ukázal, že stát potřebuje efektivnější centrální nákup i distribuci ochranných pomůcek. Vláda dnes takovou možnost bez vyhlášení nouzového stavu nemá. 
 
Poslanci navrhují zjednodušit centrální zadávání zrušením nadbytečné byrokracie. Dosud totiž mohla být zakázka zadána centrálně pouze tehdy, když na to předem všichni zadavatelé uzavřeli smlouvu, zatímco nově by se nové úřady mohly připojit již za běhu. Centrální zadavatelé tedy budou moci zprostředkovávat nákupy ostatním zadavatelům průběžně tak, jako je to běžné například v Rakousku, kde pro centrální zadávání zřídili dokonce jednoduchý e-shop. Díky flexibilnějšímu zadávání již nebude myslitelné, aby byly velké zásoby ochranných pomůcek nakupovány jen z čínské, nikoliv české produkce.

> „Vláda by dále díky našemu návrhu například mohla rozhodnout o bezplatném poskytnutí ústenek ve státních hmotných rezervách konkrétnímu kraji, kde se nákaza významně rozšířila, nebo dokonce rozhodnout o zahájení distribuce ochranných pomůcek za stejného režimu, který probíhal za trvání nouzového stavu. Nouzové zásobování by tedy mohlo probíhat, i když nebude vyhlášen nouzový stav, ale bude trvat ohrožení veřejného zdraví,“ uvedl předseda poslaneckého klubu Pirátů a jeden z předkladatelů Jakub Michálek.

Na přípravě návrhu opozičních poslanců se podílela iniciativa Rekonstrukce státu.

