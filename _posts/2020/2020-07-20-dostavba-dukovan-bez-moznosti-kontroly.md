---
date:         2020-07-20
category:     blog
tags:         legislativa energetika kontrola-moci-a-mocnych
layout:       post
title:        "Smlouvy na dostavbu Dukovan vznikají bez možnosti kontroly veřejnosti. Vláda neřeší potřebnost projektu za 160 miliard korun, tvrdí Piráti a STAN"
image:        /assets/img/articles/2020/rakusan-bartos-tresnak.jpg
---   


Praha, 20. července 2020 – Výstavba nového bloku Dukovan má stát okolo 160 miliard korun. Smlouvy takto zásadního projektu jsou však připravovány bez možnosti kontroly veřejnosti. Vláda neřeší ani potřebnost projektu a hrozí, že dopadne jako kauza solárních baronů.  Piráti se STAN opětovně vyzývají vládu k uveřejnění materiálu. Dostavba představuje riziko pro bezpečnost státu i peněženky občanů. 
> „Výstavba nového bloku Dukovan má stát nejméně 160 miliard korun. Plán vlády na její realizaci je přitom podle dostupných informací zcela nedomyšlený. Chybí i kvalifikované odhady, kolik budou lidé dávat jako příplatek v platbách za elektřinu, což je klíčové pro cenu energií. Smlouvy mezi státem a ČEZ jsou připravovány v utajovaném režimu, a to znemožňuje řádnou kontrolu občany. Piráti opakovaně žádali o odtajnění těchto smluv, osobně jsem k tomu i vyzval dopisem pana premiéra – ovšem bez reakce. Máme obavy, aby to celé nedopadlo fiaskem jako u solárních elektráren,“ varoval předseda Pirátů Ivan Bartoš.

> „Piráti považují jadernou elektřinu za součást energetického mixu Česka a stavbu nového bloku by za splnění určitých podmínek podpořili. Současný plán je ale podle dostupných informací absolutně nedopracovaný, chybí mu i standardní podklady jako vyhodnocení potřebnosti, nákladů a přínosů variant jednotlivých řešení. Když chcete stát řídit jako firmu, jak rád Andrej Babiš tvrdí, měli byste mít kvalitní analýzy, jako by tomu bylo v komerční sféře. Záměr navíc vychází ze zastaralé energetické koncepce z roku 2015, která už vůbec neodpovídá realitě. Chceme proto aktualizaci státní energetické koncepce, která by pracovala s více alternativními scénáři, ještě před podpisem smlouvy s vítězem výběrového řízení na dodavatele,“ uvedl Bartoš s tím, že Piráti a STAN mají na vládu také několik dalších požadavků. „Požadujeme po vládě maximální transparentnost, odborné vyhodnocení nákladů a přínosů tohoto projektu i jeho možných variant,“ dodal šéf Pirátů.

Před bezpečnostními riziky pro Českou republiku pak varoval předseda STAN Vít Rakušan. 
> „Požadujeme závazek vlády, že dostavba Dukovan nebude pro Českou republiku bezpečnostním ohrožením. Právě veřejná kontrola nad celou zakázkou může eliminovat bezpečnostní rizika, která jsou v případě Ruska a Číny skutečně vysoká," popsal Rakušan. 

> „Co se týká dostavby nového bloku, trváme na předání detailních materiálů, dle kterých můžeme posoudit, že se takto rozsáhlá investice nepromítne negativně do cen energií. Na jednáních stálého výboru jsme opakovaně žádali o podklady a věříme, že by většině z nich měla mít přístup i veřejnost,“ doplnil pirátský poslanec Petr Třešňák, který je součástí sněmovního podvýboru pro energetiku a je zároveň i členem Stálého výboru pro výstavbu nových jaderných zdrojů. 

> „Pro Piráty má znalostní ekonomika zásadní význam, dlouhodobě usilujeme o to, aby bylo Česko mozkovnou a ne montovnou. Uvědomujeme si, že v oblasti jádra máme velmi vysoké know-how i vliv v mezinárodních institucích, jedná se také o dobrý exportní artikl.  Jaderná energetika je rovněž významnou součástí energetického mixu Česka. Při odklonu energetiky od uhlí je tak nutné potenciál jádra plně využít a zajistit energetickou bezpečnost. Chceme proto mimo jiné, aby vláda jasně deklarovala, jak se bude stavět k rozvoji malých jaderných reaktorů a představila desetileté schéma financování jaderného výzkumu,“ uzavřel poslanec.

Podrobný seznam požadavků Pirátů a STAN naleznete [zde](https://pirati.cz/assets/pdf/Požadavky na vládu_Dukovany.pdf).
