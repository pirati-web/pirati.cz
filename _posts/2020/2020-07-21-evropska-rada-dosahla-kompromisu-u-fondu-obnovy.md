---
date:         2020-07-21
category:     blog
tags:         legislativa evropska-unie 
layout:       post
title:        "Evropská rada dosáhla důležitého kompromisu ohledně Fondu obnovy. Chybou je však snížení investic do výzkumu či zdravotnictví a hrozba zneužití peněz"
image:        /assets/img/articles/2020/kopriva_eu.jpg
---   


Praha, 21. července 2020 – Summit Evropské rady skončil úspěšně dohodou na Plán na podporu oživení Evropy. Unijní lídři dosáhli kompromisu, díky kterému bude možné znovu nastartovat ekonomiky členských států a Evropský jednotný trh, na který míří většina českého exportu. K podpoře Fondu obnovy vyzvali Piráti předsedu vlády usnesením Sněmovny 10. července. Piráti však považují za nešťastné snížení investic do výzkumu, zdravotnictví a Fondu spravedlivé transformace. Právě tyto fondy mohou totiž zvýšit konkurenceschopnost EU a připravit ji lépe na další krize. Piráti budou nadále prosazovat, aby unijní peníze určené pro občany a menší firmy nebyly zneužívány oligarchy. 

> „Plán na podporu oživení Evropy představuje pro EU i pro Česko klíčové řešení, jak se vypořádat s krizí po pandemii koronaviru. Je každopádně pozitivní, že unijní předsedové vlád našli kompromis a shodli se na společném evropském řešení krize,” komentuje závěry summitu místopředseda sněmovního Výboru pro evropské záležitosti František Kopřiva. „Je ovšem škoda, že nakonec došlo ke snížení podílu peněz na inovace, zdravotnictví a Fond spravedlivé transformace a naopak se navýšily například zemědělské dotace. Pozitivní zprávou je naopak úprava alokačního klíče, díky kterému může Česká republika čerpat z fondů více. Zde je ovšem nutné připomenout, že vláda stále nemá žádný realistický investiční plán. Proto jsme také usnesením Sněmovny vyzvali vládu, aby připravila podmínky pro snadné a spravedlivé čerpání evropských fondů.”

> „Jsem rád, že se evropští politici domluvili, teď bude na nás, jak zvládneme evropské peníze zužitkovat. Priorita Pirátů je jasná - modernizace země,” říká místopředseda sněmovního Rozpočtového výboru Mikuláš Ferjenčík.

> „Díky této dohodě se bude moci EU lépe přenést přes krizi a třeba z ní vyjít i silnější - pokud dokážou jednotlivé státy peníze dobře zužitkovat. Oproti původnímu návrhu došlo k oslabení ve vědě, výzkumu a transformaci nejpoškozenějších regionů oproti méně podmíněným investicím, které si tak můžou vlády využít volněji. A to je bohužel i u nás problém. Do dohody se také nedostaly jasné podmínky ohledně právního státu - do budoucna ale stanovuje nástroje, jak porušení řešit. Budeme intenzivně hlídat, jak jsou peníze využívány. Musí sloužit modernizaci, ne zájmům několika oligarchů,” říká europoslanec Mikuláš Peksa.
