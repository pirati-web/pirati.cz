---
date:         2020-07-27
category:     blog
tags:         vláda energetika bezpečnost
layout:       post
title:        "Obří dostavbu Dukovan zadotují spotřebitelé, rozhodla vláda. Piráti odmítají hrozící zdražení energií i přenášení rizika na občany"
image:        /assets/img/articles/2020/bartos-tresnak.jpg
---  


Praha, 27. července 2020 – Vláda schválila, aby dostavbu nového bloku v Dukovanech za 160 miliard Kč dotovali spotřebitelé. A to prostřednictvím příplatků na energiích. Takový postup Piráti dlouhodobě odmítají. „Vláda schválila zcela absurdní návrh, aby příliš drahou elektřinu z nového bloku platili spotřebitelé ve svých účtech za energie. Riziko celé dostavby tak přenáší zbaběle na občany. Navíc chybí i kvalifikované odhady, jak vysoké by měly takové příplatky vlastně být. Spolu se STAN jsme tak minulý týden vyzvali kabinet, ať tyto informace zveřejní. Zatím marně,“ popsal předseda Pirátů Ivan Bartoš.

> „Ministr Karel Havlíček z ANO tvrdí občanům, že budou kvůli dostavbě reaktoru doplácet navíc jen jednotky stovek korun ročně za rodinu. To ještě prý jen v nejhorším případě. Nový blok v Dukovanech se totiž podle něj finančně vyplatí. Řada expertů ale označuje odhady cen elektřiny na desetiletí dopředu za čiré spekulace, což se v minulosti několikrát potvrdilo. Reálně tak hrozí, že spotřebitelé zaplatí navíc ne několik stovek, ale klidně i tisíc korun ročně pokud dojde k nepříznivému vývoji cen. Samotný výpočet nákladů projektu je navíc podle názoru odborníků výrazně podhodnocený. Celkové náklady výstavby mohou být výrazně vyšší,“ vysvětlil Bartoš.  

> „Způsob, jakým se k tomuto projektu postavila vláda, může výstavbu moderního jaderného bloku v Dukovanech ohrozit, pokud nebude notifikován Evropskou komisí. Stavba takového rozsahu musí být navíc maximálně transparentní, pod kontrolou veřejnosti a musí nad ní být široká shoda. To se v současnosti neděje. Všechny možné scénáře totiž budou mít dopad na veřejné finance nebo ceny elektřiny pro koncového spotřebitele. Jak velký, to je právě otázkou vhodně zvoleného postupu, tedy investorského i dodavatelského modelu a financování,” uvedl i pirátský poslanec Petr Třešňák, který je součástí sněmovního podvýboru pro energetiku a je zároveň i členem Stálého výboru pro výstavbu nových jaderných zdrojů. 

> „Na jednáních stálého výboru jsme opakovaně žádali o zveřejnění podkladů, dle kterých například vláda spočítala vývoj cen elektřiny. Marně. Je to přitom rozhodující pro ekonomiku celého projektu i dopad na peněženky spotřebitelů. Chceme také, aby vláda v zákoně, který předložila, zastropovala realizační cenu výstavby. Dle našich analýz by však měl být celý investorský model nastaven jinak než navrhuje kabinet. Samotným investorem by měl být stát, ne ČEZ. To by přineslo i levnější financování a celkově vyšší veřejnou kontrolu rozpočtu,” doplnil Třešňák.

  Minulý týden představili Piráti a STAN podrobný seznam požadavků k dostavbě Dukovan, který lze nalézt [ZDE](https://www.pirati.cz/assets/pdf/Po%C5%BEadavky%20na%20vl%C3%A1du_Dukovany.pdf). Zásadní je podle nich větší transparentnost i odborné vyhodnocení nákladů a přínosů projektu. Stejně tak považují za klíčovou lepší podporu výzkumu či zajištění bezpečnosti tak, aby se dodavateli nestaly firmy z totalitního nebo autoritářského státu, popřípadě podniky s rizikovými vazbami. Piráti rovněž upozornili na to, že vláda utajuje smlouvy s ČEZ před veřejností, a [vyzvali ji k nápravě](https://www.pirati.cz/tiskove-zpravy/dostavba-dukovan-bez-moznosti-kontroly.html).
