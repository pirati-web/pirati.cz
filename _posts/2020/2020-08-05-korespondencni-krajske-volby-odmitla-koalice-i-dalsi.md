---
date:         2020-08-05
category:     blog
tags:         volby koronavirus
layout:       post
title:        "Vládní koalice spolu s komunisty, SPD a ODS odmítla korespondenční krajské volby"
image:        /assets/img/articles/2020/vojtech-pikal.jpg
---  

Praha 5. srpna 2020 – Na dnešní schůzce s místopředsedou vlády a ministrem vnitra Janem Hamáčkem odmítly strany vládní koalice ANO a ČSSD za podpory KSČM, SPD a ODS zavedení korespondenční možnosti hlasování v krajských volbách. Chystáme se však nadále jednat o zavedení korespondenční volby pro občany v zahraničí v případě parlamentních, pro které jsme dostali příslib, ale i prezidentských a evropských voleb. V krajských volbách budou moci občané v karanténě volit pomocí tzv. drive-in, tedy z vozu, a to již ve středu. Pokud to pro ně nebude možné, bude Krajský úřad na telefonické vyžádání posílat v den voleb volební komise vybavené ochrannými prostředky a s volební urnou. V uzavřených zařízeních sociálních služeb pak budou probíhat volby na místě. Lístky z těchto mimořádných stanovišť budou sčítány ve speciálních sčítacích komisích na krajských úřadech, kde se nám podařilo dohodnout možnost dohledu zástupců politických stran nad sčítáním. Kromě toho bylo dohodnuto navýšení odměny volebním komisím o 500 korun pro nadcházející volby. Je třeba rovněž zmínit, s ohledem na nejednotná čísla o počtu nakažených a počtu lidí v karanténě, že lidé, kteří chtějí mít jistotu, že odvolí, budou potřebovat potvrzení od lékaře nebo hygienické stanice o karanténě.

 
