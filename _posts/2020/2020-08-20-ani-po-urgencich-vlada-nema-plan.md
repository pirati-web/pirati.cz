---
date:         2020-08-20
category:     blog
tags:         zdravotnictví vláda koronavirus
layout:       post
title:        "Vláda dál mlží ohledně koronaviru. Ani po urgencích Pirátů nepředstavila plán prevence ani nevysvětlila plošná opatření"
image:        /assets/img/articles/2019/tresnak-richterova.jpg
--- 



 

Praha, 20. srpna 2020 – Vláda stále nepředstavila svůj plán prevence proti koronaviru. Piráti k tomu přitom vyzvali Ministerstvo zdravotnictví již před týdnem otevřeným dopisem s jedenácti otázkami, rovněž iniciovali mimořádné zasedání Výboru pro zdravotnictví. „Spolu s pirátskou poslankyní Olgou Richterovou jsme již před týdnem zaslali resortu zdravotnictví okruhy otázek ohledně snížení rizik koronaviru, o kterých jsme chtěli na výboru jednat. Učinili jsme tak z toho důvodu, aby se na ně resort stihl připravit, třeba i ve spolupráci s ostatními, a mohli jsme vést během zasedání věcnou debatu s fakty. Bohužel ani po našich urgencích nebyl ministr Adam Vojtěch ochotný na dotazy přesněji odpovědět, časem nám prý odpoví písemně. Občané i firmy tak i nadále zůstávají v nejistotě a neví, s čím zase chaotická vláda přijde příště. Vždyť i plošná opatření pro nošení roušek kabinet mění ze dne na den, což jen potvrzuje naše obavy, že nemá přichystán žádný reálný plán prevence a jeho rozhodnutí se nezakládají na tvrdých datech,“ okomentoval pirátský poslanec Petr Třešňák.

 

> „V otevřeném dopise jsme se za Piráty například tázali na zajištění vybavení laboratoří, zbytečné prodlevy ve sdělování výsledků testů, personální zajištění laboratoří, ale i na zapojení českých vědců či výrobců zdravotních pomůcek. Celkem jsme zaslali jedenáct okruhů. Z toho ministr jednoslovně zareagoval jen na část čtyř z nich, a to ještě po našich opakovaných dotazech. Jeden okruh byl na programu zvlášť. Na zbytek nám má resort poslat písemnou reakci. Po minulých zkušenostech s vládou ale máme obavy, aby nešlo jen o další mlžení a dočkali jsme se spolu s občany skutečně relevantních odpovědí založených na jasných datech,“ dodal Třešňák.

 

Podle něj během jednání výboru ministr potvrdil pouze to, že resort sleduje, za jak dlouho se testovaní dozví své výsledky, a že poslal laboratořím návod, jak testované informovat. Dále že jsou monitorovány údaje o počtu pracovníků v páteřních laboratořích (tedy že ministerstvo zná obsazenost potřebných úvazků) a že bude Národní strategie testování obsahovat i podrobný popis logistiky odběrů.

 

> „Pan ministr nám vlastně jen potvrdil, že si je vědom řady problémů, které vládní postupy provázejí. Jde o věci, jež by měla řešit celá vláda. Třeba zajištění reagencií, chemických látek pro testování, nemusí nutně řešit zdravotnictví. Rozumím tomu, že hygienické stanice v minulosti vlády seškrtávaly. Ale rychlost sdělení výsledků je klíčový parametr. A když lidé upozorňují například na to, že v některých páteřních laboratořích nemohou najít lidi, je třeba to řešit. Ptali jsme se tedy také na reálně obsazené úvazky a vzdělávání laborantů,“ popsala agendu výboru poslankyně Olga Richterová.

 

[Celé znění otevřeného dopisu zaslaného Ministerstvu zdravotnictví](https://pirati.cz/assets/pdf/Otevřený-dopis-_-MZD-1.pdf).
