---
date:         2020-09-09
category:     blog
tags:         cina disident hongkong
layout:       post
title:        "Ministr zahraničí odmítl zaručit čínskému disidentovi, že nebude v ČR zatčen. Doporučil mu do ČR necestovat"
image:        /assets/img/articles/2020/stepan-strebl.jpg
---


Praha, 9. září 2020 – Městská část Praha 3 v srpnu pozvala na návštěvu Prahy hongkongského disidenta Simona Chenga, který nedávno získal politický azyl ve Velké Británii. Ministerstvo zahraničí Chengovi odmítlo poskytnout záruky bezpečnosti, které po ministru Petříčkovi požadoval místostarosta Prahy 3 Štěpán Štrébl. Ministr Petříček sice v dopise uznal, že ČR disidenty do zahraničí nevydává, ale výslovně doporučil Simonu Chengovi do České republiky necestovat. Ministerstvo zahraničí tak vysílá další signál, že političtí disidenti už v České republice nejsou vítáni.


12. srpna tohoto roku pozvala Praha 3 pana Chenga, aby se zde mj. zúčastnil série debat s občany o politické situaci v Hongkongu a Číně. Návštěva by měla proběhnout v první polovině října. Místostarosta Prahy 3 Štěpán Štrébl od ministra žádal zrušení extradiční dohody s Hongkongem nebo alespoň individuální záruky, že pan Cheng nebude v Česku zatčen a případně vydán do Hongkongu. Ministr v dopise záruky poskytnout odmítl se zdůvodněním, že takový institut v českém právu neexistuje, uznal, že ČR disidenty nevydává, poskytl právní argumenty pro zachování extradiční dohody a v závěru dopisu výslovně doporučil Simonu Chengovi do ČR necestovat.


> „Ministr mohl dopis napsat tisíci způsoby, ale vybral si ten méně šťastný. Namísto toho, aby vydal jasný signál, že ti, kdo prchají před čínskou totalitou, se v ČR nemusí ničeho bát, tak pouze přiživil obavy občanů Hongkongu z cest do ČR,” říká Štrébl. Přestože z dopisu je patrné, že by ČR pana Chenga coby disidenta do Hongkongu nevydala, obavy ze zatčení a vazby ministerstvo nijak nerozptýlilo, ale svou vyhýbavou odpovědí a doporučením do ČR nejezdit je naopak přiživilo.


> „Reakce ministra zahraničí je pro mě zklamáním. Je-li oficiální linií České republiky to, že disidenty totalitám nevydáváme, ale pouze je na základě žádostí těchto států zatýkáme, nevím, kam si vláda myslí, že nás mezi ostatními zeměmi takovým polovičatým jednáním řadí,” říká Jan Lipavský, místopředseda Zahraničního výboru Poslanecké sněmovny.


Městská část Praha 3 i Simon Cheng jsou však i přes mlhavou odpověď MZV odhodláni návštěvu zrealizovat. „Cestu vnímáme jako nutnost i s ohledem na signál vůči dalším občanům Hongkongu. Uprchlíci před totalitou se dříve mohli mimo východní blok cítit bezpečně. Rádi bychom věřili tomu, že čínská chapadla nesahají až k nám. Bohužel se budeme muset přesvědčit až praxí,” dodává Štrébl.
