---
date:         2020-09-10
category:     blog
tags:         finance koronavirus
layout:       post
title:        "Piráti představili návrhy, jak zvládnout sílící pandemii i podpořit živnostníky a zaměstnanost"
image:        /assets/img/articles/2020/prtcreen_tz_richterova_ferjencik.jpg
---

Praha, 10. září 2020 – Piráti dnes podpořili svolání mimořádné schůze Sněmovny, na které se projednávala aktuální epidemiologická situace i legislativa, jež by pomohla občanům ustát krizovou situaci. Sami Piráti na tiskové konferenci představili hned několik takových opatření, jež by mohla ulevit například živnostníkům, začínajícím podnikatelům nebo menším start-upům. Stejně tak přišli s třemi konkrétními návrhy, jak rychle a efektivně snížit chaos kolem masového šíření koronaviru. 

 > „Uvědomujeme si, jak současná situace těžce dopadá na všechny občany včetně živnostníků. Navrhujeme proto například úpravu, která by dočasně zrušila povinný minimální vyměřovací základ pro sociální pojištění u OSVČ. Tedy, aby živnostníci platili tento a příští rok sociální pojištění jen podle toho, kolik skutečně vydělají. Za Piráty také dlouhodobě prosazujeme, aby tento povinný minimální vyměřovací základ neplatil pro začínající podnikatele, které to zbytečně odrazuje,“ uvedl pirátský poslanec Mikuláš Ferjenčík s tím, že je důležité pro rozvoj České republiky a vznik nových pracovních míst také podpořit malé startupy a jejich spolupráci s univerzitami. Obzvláště klíčové je to podle něj v dnešní pandemické krizi, která současně přináší rozvoj řady nových odvětví, zatímco jinde roste nezaměstnanost. 


 > O znepokojivém nárůstu nakažených koronavirem i možných opatřeních hovořila první místopředsedkyně pirátské strany Olga Richterová. „Již na začátku června jsme ve Sněmovně prosadili za Piráty jedenáct závazných usnesení pro vládu, která měla splnit. Všechna měla za cíl snížit riziko druhé vlny pandemia a připravit se případně na tuto možnost. Jako Piráti jsme dlouhodobě požadovali například vypracování celkové národní strategie testování nebo plánu, jak zajistit pro všechny regiony dostupná odběrová místa. Stejně tak jsme apelovali na vládu, aby se zvýšila spolehlivost a rychlost oznamování výsledků testů pacientům. Ti totiž doposud nejsou všichni bezprostředně  informováni sms. Naše návrhy byly vždy konkrétní a konstruktivní, proto i ministerstvo zdravotnictví uznalo jejich přínos a slíbilo naše připomínky akceptovat,“ popsala Richterová s tím, že se řada opatření mohla ale realizovat již před několika měsíci. 


 > „Vláda pandemii podcenila, teď se tak musíme zaměřit na to, jak vše co nejrychleji stabilizovat. Za prvé je nutné držet jasnou komunikační linku vůči veřejnosti a stanovit jednu osobu, která bude občany pravidelně informovat o situaci a opatřeních. Pokud bude totiž pokračovat současný komunikační chaos, vláda zcela ztratí důvěru lidí a klesne jejich ochota dodržovat pravidla. Například se nesmí opakovat absurdní tvrzení pana premiéra, že by hygiena neměla trasovat nakažené s lehkým průběhem nemoci. Za druhé je třeba zajistit lepší koordinaci v odběrových místnostech, kde dnes panuje zmatek, tísní se ve shlucích pacienti, přitom právě tam hrozí největší riziko nákazy. Do třetice je třeba si ověřit, jaké máme jako země vlastně zdroje. Ať už se to týká českých výrobců zdravotních pomůcek, abychom věděli, kolik jich dovedeme produkovat, nebo našich testovacích kapacit,“ dodala místopředsedkyně Pirátů. 
