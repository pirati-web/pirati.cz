---
date:         2020-09-16
category:     blog
tags:         životní-prostředí legislativa
layout:       post
title:        "Sněmovna podpořila zákaz klecového chovu slepic"
image:        /assets/img/articles/2020/posvar-balcarova.jpg
---

 

Praha, 16. září 2020 – Poslanecká sněmovna dnes schválila pozměňovací návrh o zákazu klecového chovu slepic od roku 2027. „Těší mě, že poslanci podpořili náš pozměňovací návrh podaný společně s poslancem Chvojkou, Elfmarkem, Maříkovou a Pekarovou Adamovou, a vyslyšeli tak volání veřejnosti i mnoha odborníků. Více než tři čtvrtiny Čechů podporují zákaz klecového chovu slepic,” okomentoval výsledek hlasování poslanec Pirátů Jan Pošvář.

> „Klecové chovy slepic jsou praxí, kterou odmítáme. Zákon dnes na jednu stranu uznává, že zvíře není věc a pociťuje bolest a utrpení, na druhou stranu ale reálně dovoluje se ke zvířatům chovat jako k výrobním jednotkám. To se nyní mění. Je férové dodat, že zlepšení podmínek pro život bude něco stát, proto se budeme zasazovat o to, aby jim na přestavbu byla poskytnuta přiměřená finanční podpora s využitím evropských fondů," komentuje Jan Pošvář, který dlouhodobě prosazuje lepší podmínky pro chov zvířat. 

> „Podávala jsem pozměňovací návrh, který cílil na ukončení klecových chovů v České republice již od roku 2025.  K tomuto termínu se zavázaly ukončit prodej vajec od slepic z klecových chovů i obchodní řetězce a některé nadnárodní společnosti. Jak jsem se dozvěděla na kulatém stole pořádaným poslaneckým Výborem pro životní prostředí, transformaci k bezklecovým chovům lze zvládnout během 4 let, tak jako se to povedlo například v Německu. Přesto mám velkou radost, že se dnes podařilo prosadit ukončení klecových chovů alespoň od roku 2027,” doplnila pirátská poslankyně Dana Balcarová.

Zákaz klecového chovu slepic začne platit až na výjimky od 1. ledna 2027. Supermarkety i další velké společnosti se zavázaly přestat klecová vejce odebírat nejpozději od roku 2025, chovatelé již nyní většinově počítají s transformací v tomto termínu. Obdobná úprava byla již přijata v několika evropských zemích, včetně sousedního Rakouska a Německa.
