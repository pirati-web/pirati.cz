---
date:         2020-09-17
category:     blog
tags:         školství vláda legislativa koronavirus
layout:       post
title:        "Děti dál v rouškách i během výuky. Vláda stále šíří chaos, ignoruje „semafor“ a porušuje slib, že nezavede plošná opatření"
image:        /assets/img/articles/2020/barton.jpg
---


Praha, 17. září 2020 – Roušky budou nově pro žáky povinné i během výuky ve třídách, platí to pro všechny s výjimkou prvního stupně základních škol. Pravidlo dnes oznámil ministr zdravotnictví Adam Vojtěch. Za Piráty plně podporujeme a respektujeme snahy krajských hygienických stanic zabránit šíření koronaviru ve školách v okresech, kde je zvýšené riziko nákazy. Z kroků vlády ale není zřejmé, proč znovu porušuje svůj slib, zavádí opatření plošně a nerespektuje metodický manuál pro školy vydaný v srpnu. Tím totiž popírá myšlenku tzv. semaforu, který nastavuje stupně pohotovosti pro jednotlivé okresy podle počtu nakažených a zavádí v návaznosti na tento údaj potřebná opatření.  

Zmíněný semafor představili Ministerstvu zdravotnictví jako první právě Piráti, tento systém měl za úkol snížit chaos ve společnosti a nastavit pro obyvatele jasná a srozumitelná pravidla. Vláda ale bohužel jeho myšlenku nedokázala převést do praxe, což je právě vidět i na plošném příkazu nosit roušky i během výuky. Tomuto opatření by nebylo co vytknout, pokud by tomu dle semaforu odpovídala situace ve všech okresech naší republiky. Tak tomu ale není.  Zavedení plošných opatření je přitom nesystémové a nebezpečné. Ve školách, kde k tomu není z epidemiologického hlediska důvod, může nucené nošení roušek spíše zvyšovat možná rizika. Děti nemají mnohdy tolik uvědomělosti jako dospělí a pravidla pro nošení roušek přestanou časem respektovat, budou si s nimi hrát nebo nebudou dodržovat správnou hygienu. To by mohlo být problematické hlavně ve chvíli, kdy by se situace v okresu skutečně zhoršila, a roušky by začaly mít vážné opodstatnění. 

Nenařizujme proto zbytečně plošná opatření, dodržujme přikázaná pravidla hygienických stanic pro konkrétní lokality. Plošná opatření jsou jen známkou opětovného selhání ministra zdravotnictví a nepochopením zavedeného semaforu.



