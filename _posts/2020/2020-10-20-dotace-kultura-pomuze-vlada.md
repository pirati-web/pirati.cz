---
date:         2020-10-21
category:     blog
tags:         kultura vláda koronavirus
layout:       post
title:        "Pomůže vláda i těm, na které se zapomnělo v dotačních programech kultury?"
image:        /assets/img/articles/2019/lenka-kozlova1.jpg
author:       Lenka Kozlová
--- 

 

Praha, 21. října 2020 – Po systematickému nátlaku kulturní obce a zastupitelů největších měst představila vláda další dotační program Covid – kultura 2. Z pravidelného nedělního cyklu “Čau lidi” premiéra Babiše jsme se dozvěděli, že program připravil ministr průmyslu a obchodu Karel Havlíček. Bohužel i nový program s objemem 750 milionů korun ministerstvo průmyslu zatížilo administrativou – jednou z podmínek je totiž nepobírání dalších příspěvků, což vylučuje například maminky na mateřské nebo rodičovské. Problém mají i živnostníci, kteří kvůli nefunkčnímu prvnímu programu Covid – kultura přerušili svou živnost. Logicky tak ale nyní nemohou splnit podmínky podpory. 

Program Covid – kultura 1 počítal s vyplacením 900 milionů korun na úhradu nákladů vzniklých v souvislosti s pořádáním neuskutečněných kulturních akcí. Podle stanovených pravidel však na dotaci mohlo dosáhlo jen několik provozovatelů, kteří v souhrnu obdrželi kolem 100 milionů korun. Program nepočítal s živnostníky v kultuře, kterých jenom Iniciativa za živou hudbu sdružuje v ČR 130 tisíc, k tomu desetitisíce dalších mimo organizaci. Díky absenci funkčního programu se dostala řada lidí do existenčních potíží. Kvůli přerušení živnosti, zavírání a opouštění provozoven utrží česká kulturní scéna ránu, ze které se bude jen těžko vzpamatovávat.

Tristní stav financování kultury dokládá i stav příspěvkových organizací v regionální kultuře, které byly už před krizí podfinancované a nyní mají přijít o další zdroje. Do Rozpočtového výboru totiž jde žádost vlády o přesun téměř 100 milionů korun z podpory regionální kulturní infrastruktury na podporu filmového průmyslu. Jestli chce stát podpořit i “audiovizi”, což považuji za správné, nesmí ale krátit peníze již přidělené příspěvkovým organizacím.

To, že finance vložené do programu Covid – kultura 2 nebudou zřejmě stačit, přiznal i ministr kultury Lubomír Zaorálek. Případný další program by proto měl zohlednit všechna slabá místa již na začátku. Už teď je však jasné, že se někteří nedostatkem postižení jedinci do kulturních profesí nevrátí. Dále se proto budu příslušných ministerstev ptát, jak vyřeší situaci těch lidí, kteří nesplňují podmínky programu Covid – kultura 2.
