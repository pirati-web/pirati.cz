---
date:         2020-10-26
category:     blog
tags:         digitalizace cenzura kotrola-moci-a-mocných
layout:       post
title:        "Bezpečnost a soukromí v ohrožení. Piráti jasně proti šmírování v šifrované komunikaci"
image:        /assets/img/articles/2020/profant1.jpg
author:       
--- 

Praha/Brusel, 26. října 2020 – Server Politico.eu zveřejnil uniklé dokumenty, podle nichž Evropská komise zvažuje prolomení šifrování komunikace mezi uživateli, tzv. end-to-end encryption. Počítače a telefony by tak podle textu musely mít zadní vrátka, kterými by platformy mohly kontrolovat obsah komunikace. Samotná existence zadních vrátek by však mohla znamenat výrazné ohrožení bezpečnosti, soukromí a svobod uživatelů. Piráti před tímto postupem varují a vyzývají k boji za zachování bezpečnosti a soukromí v on-line prostoru.

> „Právo šifrovat je ve 21. století naprosto klíčové, z dlouhodobého hlediska si jej umím představit zdůrazněné i v Ústavě ČR. Komise sice argumentuje bojem proti on-line kriminalitě. Ten však s sebou nesmí stáhnout i drtivou většinu poctivých uživatelů, kterým záleží na soukromí a bezpečnosti. Jakmile jednou vytvoříte zadní vrátka, každá komunikace se stává napadnutelnou hackery nebo kýmkoliv, kdo k ní získá přístup. Systémy buď bezpečné jsou, nebo nejsou. Žádné “bezpečné s výjimkou” v kryptografii neexistuje,” upřesnil problematičnost návrhu pirátský poslanec a odborník na IT Ondřej Profant.

> „Zadní vrátka v šifrované komunikaci mezi uživateli by ohrozila nejen aktivisty nebo investigativní novináře, ale prakticky všechny občany. Aniž si to uvědomujeme, šifrování používáme denně k zabezpečení naší komunikace. Filtry mapující její obsah mezi uživateli zneužívá například komunistická Čína na platformě WeChat. Díky tomu se jí daří monitorovat politicky nepohodlné konverzace a trestat odpůrce režimu. Není proto možné prolomit šifrování a zároveň se tvářit, že je soukromí lidí zachováno,” dodává pirátský místopředseda Evropského parlamentu Marcel Kolaja.

> „Model zadních vrátek je obrovskou hrozbou pro otevřené technologie, neboli Open Source. Zadní vrátka totiž ze své podstaty nemá uživatel pod kontrolou, a tak mohou existovat pouze za použití proprietárních řešení, které mají uzavřený zdrojový kód. Ta jsou netransparentní a uživatel nemá přehled o nakládání s jeho daty. Tím se koneckonců netají ani dokument uniklý z Komise. Znemožnění použití otevřených technologií by nejen zásadně omezilo svobodu uživatelů, ale i zpomalilo a prodražilo inovace,” zmínil Kolaja. 

Na riziko šmírování ze strany státu i možnost úniku dat ke třetím stranám upozorňují Piráti již od svého vzniku. Po vstupu Pirátů do Poslanecké sněmovny tak logicky pokračovali v hájení práva na soukromí v prostředí on-line. V loňském roce Piráti například navrhli patnáct změn v rámci novely o Vojenském zpravodajství. Kromě technických upřesnění Piráti žádali i lepší kontrolu Vojenského zpravodajství Parlamentem prostřednictvím komise a také případné náhrady škod vzniklé provozem sondovacího zařízení určeného ke sledování uživatelů.

 --
