---
date:         2020-10-27
category:     blog
tags:         sněmovna koronavirus zdravotnictví
layout:       post
title:        "Piráti volají po plánu vlády pro návrat lidí do normálu. Vyzývají také k řešení ošetřovného či hrozícího krachu cestovek"
image:        /assets/img/articles/2020/schuze-62-63.jpg
author:       
--- 


Praha, 27. října 2020 – Piráti před 63. schůzí Poslanecké sněmovny představili témata vztahující se k aktuální situaci a nezbytně nutným krokům k minimalizaci následků škod epidemie a s tím souvisejících plošných opatřeních. Předseda Pirátů Ivan Bartoš kritizoval vládu za letní nečinnost a nesplnění 11 úkolů, ke kterým ji zavázala Sněmovna. Poslanci Pirátů dále upozornili na neřešený problém s ošetřovným pro řadu rodičů dětí starších 10 let nebo na daňový balíček, který do už tak napjatého rozpočtu vnáší další finanční zatížení. Kritická situace je též v oblasti cestovního ruchu, který se bude potýkat s neochotu pojišťoven pojistit cestovní kanceláře proti úpadku.

> „Vláda přijde do Sněmovny s žádostí o prodloužení nouzového stavu. Plnou zodpovědnost za nepřipravenost ČR na příchod druhé vlny nese premiér Babiš a jeho vláda. V červnu Sněmovna uložila vládě 11 úkolů, převážně návrhy Pirátů, z nichž většinu vláda nesplnila. Současná situace je opravdu vážná, a protože většina opatření začala nedávno, je potřeba nouzový stav prodloužit. Podpoříme proto nouzový stav o dalších 14 dní. Tuto dobu považujeme za cyklus, který umožňuje vyhodnocení přijatých opatření. V pátek bychom chtěli slyšet kroky vlády pro uvolnění budoucího života. To se týká firem, lidí i škol. V pátek pak hodláme představit naše doporučení, která budou vycházet i z plánu Pirátů Budoucnost řešíme teď, a další potřebné kroky v souvislosti se záchranou životů i ekonomiky domácností a lidí “ vyjádřil se k aktuální zdravotní situaci Bartoš.

> Kromě agendy koronaviru je na zatím neschváleném programu návrh nového vládního stavebního zákona, ke kterému Bartoš uvedl: „Jedná se o kontroverzní tisk, který čelí výrazné kritice odborníků i institucí. Tisk prošel velmi nestandardním postupem vládou a vzhledem k programu sněmovny, který obsahuje důležitější věci, předložím, aby byl návrh vyřazen a probírán tak jiné schůzi, kdy budou na jeho projednání lepší podmínky.“

> Olga Richterová, 1. místopředsedkyně Pirátů a místopředsedkyně sněmovního Výboru pro sociální politiku navázala tématem ošetřovného, které je v době uzavření škol pro některé rodiče zásadní: „Opět navrhnu zařazení bodu, který uloží vládě navýšení na 10 nebo 11 let věku dítěte včetně. Obrací se na mě řada lidí, kteří s čerstvě desetiletým dítětem řeší svízelnou situaci, kdy musejí dítě vzdělávat doma, ale bez nároku na ošetřovné. Řada lidí se kvůli tomu obává o udržení pracovní pozice.“

> Poslanec Mikuláš Ferjenčík připomněl, že součástí jednání bude i daňový balíček, který má zrušit superhrubou mzdu: „Návrh má tři problematické aspekty: Důvodová zpráva obsahuje tvrzení, že jde o opatření na dva roky, zákon ale žádné časové omezení neobsahuje. Tyto dokumenty jsou tedy v rozporu. Krom toho, zákon má závažně rozpočtové dopady – kolem 50 miliard pro státní rozpočet, 20 miliard v obcích a zhruba 8 miliard v krajích. Závažnou věcí je, že návrh provází přílepek, který „vypíná“ zákon o rozpočtové odpovědnosti. Měnit ho pomocí pozměňovacího návrhu je extrémně problematické a proti takovému postupu protestuje i Národní rozpočtová rada. Předkládáme proto dvě úpravy. Jednak měníme parametr na 19procentní daň, provázenou zvýšením slevy na poplatníka na 33 tisíc korun ročně. V druhém návrhu pak rušíme úpravu zákona o rozpočtové odpovědnosti.“

> Poslanec Martin Jiránek vystoupil k problematice cestovního ruchu. Obává se následků, které může přinést neochota či nemožnost pojišťoven pojišťovat cestovní kanceláře proti úpadku: „Povinné pojištění proti úpadku končí většině cestovek na konci roku. Bez něj nebudou moci v příštím roce podnikat. Některé pojišťovny již nyní říkají, že tuto službu nabízet v příštím roce nebudou nebo neví, za jakých podmínek. Reálně kvůli nemožnosti se pojistit hrozí krachy desítkám až stovce cestovních kanceláří. Tím by padly i vouchery v hodnotě až 1,5 miliardy korun, které cestovní kanceláře během léta místo vrácení peněz dávaly svým klientům, a které by v důsledku musel z velké části sanovat stát. Budeme o tom jednat se zástupci MMR. Vláda též připravila plán obnovy hospodářství. V plánu, který se již finalizuje, přitom není ani slovo o cestovním ruchu, nejvíc postižené oblasti hospodářství. I v této věci si dovoluji vyzvat paní ministryni Dostálovou, aby plán obnovy v tomto smyslu dopracovala.”
