---
date:         2020-10-29
category:     blog
tags:         kultura vláda koronavirus
layout:       post
title:        "Komentář Lenky Kozlové: Podpora OSVČ v kultuře stále není dořešená, tvrdé dopady čekají i regionální galerie a muzea po přesunu v kapitolách kultury"
image:        /assets/img/articles/2019/lenka-kozlova1.jpg
author:       Lenka Kozlová
--- 

 

Praha, 29. října 2020 – Ministerstvo kultury nedávno představilo program Covid – kultura 2, který má navázat na předešlou dotaci pro pracovníky v odvětví kultury. Stejně jako předchozí podpůrné opatření je i to současné provázeno administrativní zátěží a řadou problematických prvků, které komplikují život lidem z umělecké branže. Obrátila jsem se proto ve věci na ministryni financí Alenu Schillerovou, která je zodpovědná za přidělování finanční podpory.

 

Žádost o přesun 98 milionů korun na podporu filmového průmyslu, která míří do sněmovního Rozpočtového výboru, je doprovázena škrty v již přidělené podpoře pro regionální a kulturní instituce v programu na podporu muzeí a galerií. Přitom už tak se tyto organizace potýkají s výpadky v příjmech. V rámci podpory v první vlně pandemie byla stanovena diskriminační podmínka, že žadatelé musejí mít sbírku zapsanou v Centrální evidenci sbírek, a navíc nesmí mít zřizovatelem krácený rozpočet. Přitom by mělo naopak smysl takové instituce podpořit. Učiní ministerstvo kroky na podporu regionálních institucí, které neměly šanci požádat o příspěvek na podporu své činnosti v době uzavření svých provozů?

 

Dotační program Covid – kultura 2 představilo Ministerstvo kultury a Ministerstvo průmyslu a obchodu v říjnu. Pokryje část OSVČ působících v kultuře. Přesto se v neřešitelné situaci nacházejí velké skupiny lidí, jako jsou maminky na mateřské nebo invalidní důchodci. Kvůli souběhu dávek od státu nemohou o příspěvek žádat, přestože jejich současný příjem je malý a živnost hlavním zdrojem obživy. Stejný problém je u žadatelů, kteří svou živnost přerušili. Podmínky je tak opět vylučují a osoby, které přerušili činnost z rozhodnutí státu nyní nemají nárok na kompenzace za dobu, kdy jim byla činnost znemožněna. Je v plánu úprava pravidel, která zaručí podporu i těmto občanům? Plánuje se jiná pomoc těmto znevýhodněným lidem?

 

Vedle uvedených nedostatků, se kterými se podpůrné programy vlády trvale potýkají, je třeba zmínit, že Ministerstvo kultury po soustavném tlaku na informování veřejnosti, zejména z řad Pirátů, zveřejnilo dlouho očekávaný přehled hlavních otázek (FAQ) a video-návod, v němž popisuje, jak o podporu požádat, a to jak na oficiálních stránkách ministerstev, tak na kanálu [Youtube](https://www.youtube.com/watch?reload=9&v=SGTi1sZT7ck&fbclid=IwAR2P4yUGrc1v7_wCSqscHwd2n52hh9RxUvJjwuUuVuUWAkE3hfKkQIt4_qI) Ministerstva kultury. 
