---
date:         2020-10-30
category:     blog
tags:         sněmovna koronavirus zdravotnictví školství
layout:       post
title:        "Piráti prosadili ve Sněmovně část opatření proti koronaviru. Mají zmírnit krizi a ulevit školám, zdravotnímu systému i lépe ochránit občany 
image:        /assets/img/articles/2020/olga-richterova.jpg
author:       
--- 


 

Praha, 30. října 2020 – Piráti dnes prosadili ve Sněmovně řadu opatření, která mají zlepšit epidemiologickou situaci a  podpoří občany i  firmy. Pirátské návrhy například pomohou situaci ve školství - vláda podle nich musí připravit jasný a srozumitelný plán, kdy a jak se žáci vrátí do lavic a jak to bude přesně probíhat. Stát také má zajistit péči o malé děti klíčových školských pracovníků.  Prošel rovněž návrh na efektivnější zapojení expertů, dobrovolníků či studentů do zdravotní péče. Poslanci souhlasili i s body požadujícími zlepšení digitalizace úřadů, aby se komunikovalo s občany emailem či telefonicky a zavedení práce z domu pro státní úředníky.  Tato schválená usnesení jsou pro vládu závazná a měla by je co nejrychleji zavést do praxe.

> „Podařilo se nám dnes vyjednat, aby byl nouzový stav pouze do 20. listopadu, a Sněmovna měla tak lepší kontrolu nad kroky vlády. Prosadili jsme také, že nám vláda předloží před koncem prodlouženého nouzového stavu podrobný report, jaký navrhuje další postup a jak vyhodnocuje dosavadní opatření. Sněmovnou prošly i naše důležité návrhy směřující například k zapojení maximálního počtu odborníků do zdravotní péče či k jednotnému portálu pro registraci dobrovolníků. Důležitá je také podpora pořízení oxygenových koncentrátorů a zdravotních odsávaček do domovů pro seniory, aby mohli staří lidé v případě lehkého průběhu koronaviru zůstávat tam, kde jsou zvyklí,“ uvedla první místopředsedkyně Olga Richterová s tím, že prošlo rovněž doporučení, aby vláda jasně nastavila kritéria, na jejichž základě bude obnoven provoz škol a školských zařízení. „Všechny informace pro rodiny, žáky i učitele navíc má kabinet sdělovat opravdu s předstihem, aby se na ně mohli všichni připravit,“ dodala Richterová.

> „Prošel také například celý náš blok s návrhy k digitalizaci, bylo přijato šest našich záměrů. Tedy poskytnout datové zprávy v datových schránkách zdarma i pro soukromoprávní komunikaci, podpořit možnost občanů komunikovat s veřejnou správou telefonicky nebo emailem, nahradit některé požadované listiny čestným prohlášením, zavést v maximální možné míře práci z domova ve státní správě. Sněmovna podpořila i návrh preferovat příjem a oběh digitálních dokumentů před listinnými a jejich skeny, uspíšit aplikaci zákona o právu na digitální službu, zejména práva na zápis kontaktního údaje (telefon a email), a využívat tyto údaje při komunikaci s občany,“ dodal pirátský poslanec Ondřej Profant.

 

* Plné znění usnesení naleznete v **[tiskové zprávě](https://www.pirati.cz/tiskove-zpravy/opatreni-na-zbrzdeni-pandemie.html)**. 
