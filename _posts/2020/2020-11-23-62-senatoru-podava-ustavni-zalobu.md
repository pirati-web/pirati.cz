---
date:         2020-11-23
category:     blog
tags:         senát koronavirus podnikání
layout:       post
title:        "Vláda pokračuje v likvidaci maloobchodu, pirátský senátor Wagenknecht a dalších 62 senátorů podává ústavní žalobu"
image:        /assets/img/articles/2020/lukas-wagenknecht.jpg
author:       
---

 

Praha, 23. listopadu 2020 – Dnes vypršela lhůta schválená Sněmovnou pro napravení nerovností mezi velkoobchody a maloobchody. Vláda bohužel nedokázala dostát závazkům vyplývajícím z usnesení Poslanecké sněmovny Parlamentu ČR, které předložili Piráti. Vedle toho pirátský senátor Lukáš Wagenknecht a dalších 62 senátorek a senátorů podalo ústavní stížnost, v níž žádají nápravu diskriminace malých podnikatelů. Poslankyně Richterová žádá o podporu testování na pracovištích a posílení pozitivní motivace lidí být v karanténě.

> „Vláda nahnala lidi do velkoobchodů a supermarketů a všechny menší provozy uzavřela. Krachují drobní živnostníci, maloobchody i restaurace. Vláda stále nedokázala odpovědět na otázku, proč nenastavila stejná pravidla pro maloobchod a supermarkety. Zatímco maloobchodníci měli nuceně zavřeno, supermarkety prodávaly obuv a oblečení. Z žádné studie nevyplývá, že by malé obchody byly významným epidemiologickým rizikem, což se potvrdilo i na jednání Zdravotního výboru. Vláda neměla k tomuto kroku žádný důvod. Na tom se shodla i většina v Poslanecké sněmovně, které dala vládě čas k nápravě do dnešního dne,” uvedl pirátský poslanec Petr Třešňák.

> „Malé provozovny mohou zcela bez problému regulovat počet osob na prodejně i dodržování odstupů před prodejnou. V případě jejich otevření by tak došlo k většímu rozptýlení nakupujících a ti by se nekoncentrovali před hypermarkety, kde se shlukují ve velkých počtech,” uvádí k návrhu ústavní žaloby na zrušení opatření senátor Lukáš Wagenknecht, který jeho podání inicioval.

> Poslankyně Olga Richterová připomíná, že vedle ukončení diskriminace maloobchodů je třeba zajistit i větší podporu testování na pracovištích: „Stát by měl přispívat na dobrovolně prováděné testování zaměstnanců a tím snižovat riziko šíření COVIDu. V souladu s návrhem formulovaným např. Danielem Prokopem z vládního NERVu žádáme, aby stát hradil přinejmenším část nákladů na preventivní testování na běžných pracovištích. Ke zvážení je i vyšší podpora pracujících, kteří musí do karantény a izolace, k posílení motivace hlásit rizikové kontakty. Na potřebu pozitivní motivace lidí ke zvládnutí epidemie upozorňují mnozí odborníci.” 

I v souvislosti s tím, že stále nebyl vyslyšen požadavek Pirátů, aby ve všech regionech byly dostupné odběry pro testování v řádu hodin a nikoli dnů, je stále třeba počítat s rizikem, že stát nebude připraven a schopen předejít možné třetí vlně.

* [Text ústavní stížnosti](https://pirati.cz/assets/pdf/navrh-opatreni.pdf)-
