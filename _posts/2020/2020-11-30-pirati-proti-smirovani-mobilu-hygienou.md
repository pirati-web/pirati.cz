---
date:         2020-11-30
category:     blog
tags:         koronavirus zdravotnictví vláda
layout:       post
title:        "Vláda chce povolit hygieně šmírovat mobily občanů a umožnit ministerstvu zavírat obchody bez kompenzací. Piráti jsou tvrdě proti"
image:        /assets/img/articles/2020/bartos-tresnak-ferjencik.jpg
author:       
---

 

Praha, 30. listopadu 2020 – Vláda utajila přípravu zákona o centralizaci řízení hygienických stanic, návrh se objevil až těsně před začátkem dnešního jednání kabinetu. Legislativa, která neprošla připomínkovým řízením, zavádí nový centrální úřad Státní hygienické služby. Tomu dává pravomoc sledovat mobilní telefon jakéhokoliv občana v případě, že úředník vyhodnotí, že je uživatel nakažený koronavirem. Mimo to by také schválení zákona znamenalo zvýšení pravomocí ministra zdravotnictví, jenž by nově mohl uzavírat obchody nebo vysoké školy i mimo nouzový stav, tedy bez kontroly Sněmovny a jakékoliv garance náhrady škod. To Piráti zásadně odmítají.

> „Ministerstvo zdravotnictví není od jara schopno efektivně řídit hygienické stanice, a tak některé z nich nepoužívaly centrální systém na hlášení pozitivních záchytů. Ministr Blatný místo řešení připravil zákon, kterým se rozhodl centralizovat správu pod ředitelství hygienické služby a koncentrovat moc mimo jakoukoliv kontrolu,“ komentoval neočekávaný krok pirátský poslanec Petr Třešňák, místopředseda Výboru pro zdravotnictví, a upozornil zejména na zásah do soukromí, který by nová legislativa přinesla. „Vznik Velkého bratra, který bude trasovat váš mobilní telefon, by byl značným osekáním osobních svobod. A to aniž by zákon jasně definoval dohled nebo kontrolu nad takovým šmírováním a zneužitelností dat,“ doplnil.

> Ondřej Dostál, expert v oblasti zdravotního práva a člen pirátského resortního týmu pro zdravotnictví, k tomu dodal: „Jedná se o znovunačtení zmocňovacího zákona, který předložil vicepremiér Jan Hamáček. Přes odpor poslanců nebyl návrh ani projednáván, a tak se nám vrací ukrytý v centralizaci hygienické služby. Vláda chce v legislativní nouzi změnit zákon o ochraně veřejného zdraví tak, aby ministr zdravotnictví, bez kontroly Parlamentu ČR, mohl zavřít vysoké školy, obchody, provozovny, zamezit shromažďování a tak dále. Bez jakékoliv formulace o náhradě škody. To vše probíhá bez možnosti zákon připomínkovat. Toto mi rozhodně nepřipadá standardní.“

> Piráti proto oba návrhy odmítají, naopak dlouhodobě tlačí vládu, aby garantovala živnostníkům i obchodům náhradu škod. A také zajistila kvalitní trasování a testování na koronavir bez toho, aby nadbytečně omezovala soukromí a svobodu občanů. „Na nedostačující kapacity hygien pro trasování jsme poukazovali již před začátkem druhé vlny epidemie. Bohužel marně. Naše obavy se naplnily, když premiér Babiš v září uvedl, že hygiena bude trasovat jen vážné případy, protože na nic jiného nemá kapacity. Na vládu jsme v průběhu uplynulých měsíců také opakovaně apelovali, aby každé omezení ekonomické činnosti bylo doprovázeno adekvátní garancí náhrad. Kabinet během uplynulých měsíců neuposlechl ani jednu z těchto výzev, naopak dále koncentruje pravomoci a vydává nelogická nařízení, která škodí jak občanům, tak firmám,“ uzavřel Třešňák.

