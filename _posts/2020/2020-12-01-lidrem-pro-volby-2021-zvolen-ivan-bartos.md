---
date:         2020-12-01
category:     blog
tags:         volby sněmovna
layout:       post
title:        "Piráti si zvolili lídra po sněmovní volby, stal se jím počtvrté předseda strany Ivan Bartoš"
image:        /assets/img/articles/2020/ivan-bartos-budoucnost.jpg
author:       
---



Praha, 1. prosince 2020 - Piráti si po čtyřdenním hlasování zvolili celostátního lídra pro parlamentní volby v roce 2021. Stal se jím opět předseda strany Ivan Bartoš, který získal zhruba 95 procent odevzdaných hlasů (530 z 556). K získání pozice lídra byla třeba podpora více než 50 procent hlasujících. Bartoš povede stranu do sněmovních voleb již počtvrté. Lídr je zároveň nominandem strany na předsedu či místopředsedu vlády i libovolný resort a zároveň bude v čele povolebního vyjednávacího týmu.

> „Jsem hluboce vděčný za důvěru, kterou ve mne členové strany již počtvrté vložili a slibuji, že tento závazek nezklamu. K nadcházející volbám, stejně jako ke všem předchozím, přistupujeme s maximální zodpovědností, rozvahou a odvahou. Jsme si totiž dobře vědomi toho, že právě tyto sněmovní volby budou zcela zásadní pro budoucnost lidí žijících v naší zemi a výrazně ovlivní její další směřování. Země již nyní začíná pociťovat propad ekonomiky domácností a firem, který nám kvůli své liknavosti, nekompetenci a strachu ze ztráty popularity způsobila dosavadní vláda ANO, ČSSD a KSČM. Právě na řešení těchto problémů se musíme již nyní co nejvíce  podílet a rovněž poctivě chystat do budoucna. To je mou absolutní prioritou. Naším dlouhodobým cílem a mou hlavní motivací je také svobodná budoucnost, kde si stát a lidé navzájem nejsou nepřáteli, ale kde stát lidem pomáhá a slouží jim k naplnění jejich potenciálu,” uvedl ke svému zvolení Bartoš.

> „V roli konstruktivní opozice již čtvrtým rokem odvádíme s pomocí celé strany dobrou práci. Každý den se snažíme prosazovat progresivní a transparentní politiku založenou na datech, demokratických principech, spolupráci a dialogu. Rádi bychom naše vize a přání našich voličů prosazovali příští rok i ve vládním angažmá. Jsme si dobře vědomi velké zodpovědnosti, kterou taková role přináší, proto k ní přistupujeme s velkým respektem, pokorou a promyšlenou vizí. Ve vedení této země chceme začít psát její novou, lepší budoucnost,” dodal předseda Pirátů. 

Krajské organizace mohly do 24. listopadu podávat nominace. Jediný, kdo nominaci krajů přijal, byl předseda strany Ivan Bartoš. Hlasování o lídrovi začalo 27. listopadu a skončilo v úterý 1. prosince ve večerních hodinách. 

* Výsledky volby okomentuje předseda Pirátů Ivan Bartoš na tiskové konferenci ve středu 2. prosince od 09:20 v tiskovém atriu Poslanecké sněmovny PČR. Bude zde prostor i pro případné dotazy médií.
