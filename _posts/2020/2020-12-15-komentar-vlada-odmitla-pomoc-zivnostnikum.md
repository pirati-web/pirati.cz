---
date:         2020-12-15
category:     blog
tags:         finance koronavirus
layout:       post
title:        "Komentář Tomáše Martínka: Piráti spolu s opozicí navrhli férovější kompenzace a možnost souběhu podpor živnostníkům. Pomoc pro OSVČ vláda smetla"
image:        /assets/img/articles/2020/martinek1.jpg
author:       Tomáš Martínek
---


 

Praha, 15. prosince 2020 – Vláda na včerejším jednání odmítla návrh, který by živnostníkům umožnil čerpat současně kompenzační bonus a podporu pro své zaměstnance. Dnes si totiž musí vybrat, o kterou pomoc požádají. Legislativu narovnávající neférové podmínky předložili Piráti spolu s poslaneckými kluby STAN, TOP09, ODS a KDU-ČSL. Vláda se ale znovu otočila k živnostníkům zády.  

 

V průběhu celé koronavirové krize opakujeme, že je nezbytné, aby stát pomohl subjektům, jejichž podnikání je v rámci boje proti COVID-19 omezované. Namísto rychlé pomoci však vláda nastavením tzv. kompenzačního bonusu postavila mnohé živnostníky, kteří mají zaměstnance, před morální dilema. Dle zákona mají nárok na kompenzační bonus, pokud za stejný kalendářní den neobdrželi v České republice nebo EU jinou podporu související se zmírňováním následků koronaviru. 

 

Živnostník si tak musí vybrat, zda bude žádat o podporu pro své zaměstnance v programu Antivirus, nebo pro sebe a svou rodinu požádá o kompenzační bonus. Vzhledem k nejistotě, kterou si živnostníci omezení vládními nařízeními v poslední době procházejí, považujeme vládní podmínky za nevhodné až asociální. 

 

Pokud se podíváme na pravidla pro kompenzační bonus pro společníky společnosti s ručením omezeným, staví vláda živnostníky  nespravedlivě do horší pozice. Společníci s. r. o. mají, na rozdíl od živnostníků, možnost při čerpání kompenzačního bonusu čerpat další podporu s výjimkou “podpory obdobné kompenzačnímu bonusu”. Tedy zatímco společník může čerpat jak kompenzační bonus, tak podporu na zaměstnance, živnostník musí mezi těmito podporami vybírat. 

 

Nerovné podmínky podnikajících subjektů považujeme za nelogické a nespravedlivé. Proto jsme s kolegy z opozice předložili návrh zákona, ve kterém podmínky pro nárok na kompenzace pro živnostníky upravujeme, aby byly stejné jako u společníků s. r. o. Vláda k návrhu vyslovila nesouhlas, jasně tak ukazuje svou neochotu efektivně pomoci živnostníkům, kteří poskytují práci svým zaměstnancům. Nejde přitom o první případ – již na jaře například vláda odmítala proplácet kompenzační bonus lidem pracujícím na dohody, i když si poctivě platili sociální i zdravotní pojištění. Pirátům se po několika měsíčním boji povedlo tuto absurditu napravit. 
