---
date:         2020-12-17
category:     blog
tags:         zdravotnictví koronavirus
layout:       post
title:        "Piráti zaslali ministrovi zdravotnictví otevřený dopis, žádají jasnou strategii očkování a informace pro občany o vakcínách"
image:        /assets/img/articles/2020/tresnak-richterova.jpg
author:       
---



Praha, 17. prosince 2020 – Piráti zaslali otevřený dopis ministrovi zdravotnictví Janu Blatnému, v němž ho vyzývají ke zveřejnění ucelené strategie očkování proti Covid-19 a zodpovězení řady otázek. „Piráti v uplynulých měsících apelovali na vládu, aby zveřejnila podrobný plán pro vakcinaci proti koronaviru. Občané mají právo na informace, je třeba reagovat na jejich možné obavy a otázky, stejně jako vyvracet lživé mýty, které o očkování kolují. Bohužel strategie, kterou vláda po tlaku představila, není dodělaná a chybí jí i zcela základní náležitosti. Prosíme tak ministra o nápravu,“ uvedla Olga Richterová, 1. místopředsedkyně Pirátů.

> „Za Piráty žádáme po vládě jasnou strategii očkování, je třeba zodpovědět, kdo konkrétně bude očkovat, jak se bude vakcína distribuovat, kdo za to bude zodpovědný a mnohé další. Německo již dva měsíce buduje logistický řetězec, zatímco my v rámci naší takzvané strategie ani nevíme, kolik jsme schopni oočkovat lidí,“ dodala Richterová.

> „Strategie z pera Ministerstva zdravotnictví v současné době postrádá i takové elementární věci jako uvedení odborných zdrojů, aby si bylo možné ověřit jednotlivá tvrzení. Přitom důvěra lidí je pro úspěšnost projektu zcela zásadní, nemůžeme si ji dovolit podobnými přešlapy ztratit. Dokument ani nezohledňuje biologické rozdíly mezi vakcínami, neuvádí velikost našich očkovacích kapacit ani jakým způsobem se definovaly indikační skupiny, které se mají očkovat jako první a podobně,“ dodal pirátský poslanec Petr Třešňák, místopředseda Výboru pro zdravotnictví.

Plné znění otevřeného dopisu naleznete [ZDE](https://www.pirati.cz/assets/pdf/otevreny-dopis-mzd-12-2020.pdf).
