---
date:         2020-12-22
category:     blog
tags:         sněmovna koronavirus finance
layout:       post
title:        "Piráti nepodpoří prodloužení nouzového stav"
image:        /assets/img/articles/2020/tiskovka22-12-4.jpg
author:       
---


Praha, 22. prosince 2020 – Piráti na dnešním dopoledním brífinku uvedli, že nepodpoří prodloužení nouzového stavu. „Vláda v epidemii nadále postupuje chaoticky, neřídí se vlastními pravidly a zbytečně omezuje občany nesmyslnými zákazy,” uvedl předseda strany Ivan Bartoš. Zároveň dle Pirátů nezvládá vláda přípravy na očkování, včetně logistiky, distribuce a identifikování ohrožených skupin. Piráti také uvedli, že dnes ve Sněmovně nepodpoří daňový balíček, jehož součástí jsou úpravy, které zatíží rozpočet dalšími 100 miliardami.

Předseda Pirátů Ivan Bartoš se na úvod vyjádřil k hlasování o nouzovém stavu, jehož prodloužení Piráti již dvakrát nepodpořili. 

> „Vláda nezodpověděla veřejnosti celou řadu otázek a nepředstavila ucelený plán k řešení kovidové krize, plán postupu očkování ani plnohodnotné kompenzace pro uzavřené provozy. To jsou věci, které jsme několikrát po vládě žádali. Nouzový stav je zásadní zásah do práv a svobod lidí a ti tak mají nárok vědět, proč kabinet například vyžaduje zákaz nočního vycházení. Pod tlakem Pirátů vláda ukončila diskriminaci malých obchodů, ale až po podání naší předžalobní výzvy. Chaos vlády tedy nadále pokračuje, naposledy zákaz výdeje kávy v kelímku. Vláda se ani neřídí vlastním systémem PES, čísla a stavy neodpovídají datům v tabulce. Před měsícem jsme řešili s vládou novelu krizového zákona, která by zavedla mírnější tzv. stav nebezpečí. Jeho vyhlášení by bylo pod kontrolou Poslanecké sněmovny a stav by vládě neumožňoval razantní zásahy do práv a svobod lidí. Návrh ale vláda na své jednání dosud nezařadila. Dokud vláda nevymezí a nezdůvodní, do kterých práv a svobod hodlá zasahovat, nezaslouží si důvěru opoziční části Sněmovny a Piráti prodloužení nouzového stavu nepodpoří,“ uvedl Bartoš.

Místopředsedkyně Pirátů Olga Richterová připomněla, že vláda aktuálně řeší očkování, ale přitom zaostává v přípravách a také nezohledňuje dosavadní průběh krize.

> „Vláda by zvýšila předvídatelnost rozhodnutí, pokud by do systému PES začlenila zkušenosti z dosavadního průběhu nouzového stavu a stručné odůvodnění. To si dlouhodobě přejeme a podporujeme, vláda to však stále odmítá. Na okolních zemích vidíme, že jsou v plném proudu přípravy na očkování, premiér Babiš ale nemá ani odborného koordinátora pro očkování. Několik miliard korun, které nás bude očkování stát, je ekvivalentem nákladu na pouhých několik dnů nouzových opatření. Očkování se tedy z ekonomického hlediska vyplatí. Před časem jsme odeslali podrobný dopis, v němž jsme připomínkovali strategii očkování. V původním obecném textu zcela chybí odhady velikosti skupin lidí, které by měly být očkovány prioritně. Logistika a distribuce, která je náročná kvůli nárokům na skladovací teplotu vakcíny, byla popsaná velmi nedostatečně. Ministr zdravotnictví Jan Blatný na mé dotazy uvedl, že se bude dále prioritizovat uvnitř prioritních skupin. Připravenost naší země je tedy bohužel velice nízká,” komentovala Richterová činnost vlády.

Poslanec Pirátů Tomáš Martínek v závěru tiskového výstupu informoval o daňovém balíčku, kterým se dnes bude zabývat Poslanecká sněmovna.

> „Když se před několika týdny schvaloval ve 3. čtení daňový balíček, byli jsme rádi, že Sněmovna podpořila náš návrh na zvýšení daňové slevy na poplatníka. Tu podporuje celá řada ekonomů, kteří oceňují, že pomůže především nízko- a středněpříjmovým skupinám, které podpoří zvýšenou spotřebou ekonomiku. I ve Švédsku jdou stejnou cestou. Poté už bylo nevhodné, aby byl přijat i návrh poslance Babiše, který je výhodný především pro vysokopříjmové a vytváří obrovský rozpočtový schodek. Ze Senátu se vrací návrh, který navyšuje o 100 miliard korun každoročně aktuální obří schodky rozpočtu. Dluhy se musí splatit i s úroky, přistupujme ke státnímu rozpočtu zodpovědně a hledejme úspory. Nechceme žít na dluh, který by za pár let způsobil zvyšování daní nebo obří škrtání dopadající negativně na všechny, proto nepodpoříme senátní ani původní sněmovní verzi. Nebudeme se podílet na neodpovědném rozvratu veřejných financí, ale jsme ochotni jednat o konsensuálním návrhu,” uzavřel Martínek.
