---
date:         2021-01-04
category:     blog
tags:         zahraničí lidská-práva
layout:       post
title:        "Pirátka Gregorová: Nevydání Assange do USA je úspěch, ale s hořkou pachutí"
image:        /assets/img/articles/2019/gregorova99.jpg
author:       
---



Brusel, 4. ledna 2021 – Julian Assange nebude vydán do USA. Europoslankyně Gregorová, která se v minulosti účastnila jeho přelíčení v Londýně, varuje před přehnaným optimismem. Principiální svoboda slova a bezpečí novinářů v Assangově případu nadále nemají zastání.

Julian Assange nebude vydán do Spojených států amerických – tak dnes rozhodl britský soud. Předpokládá se, že americká strana se v nadcházející čtrnáctidenní lhůtě odvolá. Bojovníci za osvobození zakladatele WikiLeaks po celém světě jásají. Europoslankyně za Pirátskou stranu Markéta Gregorová, která se mj. před rokem  účastnila jednoho ze slyšení s Assangem přímo v soudní místnosti, ovšem přehnanou radost tlumí.

> „Pokud se bavíme čistě o osobě Juliana Assange a jeho zdravotním stavu, je dnešní rozhodnutí britského soudu samozřejmě skvělá zpráva,“ komentuje rozsudek Markéta Gregorová. Právě zdravotním stavem odůvodnila zamítavý rozsudek britská soudkyně – Assange byl diagnostikován poruchou autistického spektra, depresemi a sebevražednými tendencemi, s velkým rizikem sebevraždy při vydání do americké věznice pro nejtěžší kriminální případy.

> „Principiálního vítězství Juliana Assange však dnes dosaženo nebylo. Britský soud logicky nerozhodoval o jeho vině či nevině v obviněních, kterým čelí před americkou jurisdikcí," vysvětluje Gregorová.

> „Rozhodnutí soudu neovlivnila ani politizace případu z americké strany, ani nedokonalost obžaloby. Byl to zdravotní stav trýzněného člověka. A to je pořád smutná vizitka z hlediska spravedlnosti. Buďme rádi za konkrétního člověka v ohrožení života. Bitva o principiální ochranu novinářů a svobody slova bude pokračovat, dokud nebude Assange propuštěn,“ uzavírá Gregorová.
