---
date:         2021-01-06
category:     blog
tags:         finance zahraničí obchod lidská-práva
layout:       post
title:        "Gregorová: Evropská unie půjde obchodní dohodou na ruku čínskému diktátorovi"
image:        /assets/img/articles/2021/marketa-gregorova01.jpg
author:       
---

 

Praha/Brusel, 6. ledna 2021 – Po sedmi letech jednání zakončila rok 2020 velká zpráva nejen pro obchodní prostředí: je hotová obchodní dohoda mezi Evropskou unií a Čínou, tzv. Komplexní dohoda o investicích (CAI). Pirátská europoslankyně Markéta Gregorová hodnotí negativně jednostranný vliv Německa a Francie a nedostatečné záruky vůči ochraně evropských, ale i čínských občanů.

Ačkoli celý text dohody zatím není veřejný, nesouhlas vyvolal průběh jednání i některé uniklé pasáže. Za symbolický ukazatel toho, jak jsou si někteří rovnější, považuje europoslankyně Gregorová samotné účastníky: Za Čínu a Evropskou unii jednali prezident Xi, předsedkyně Evropské komise Ursula von der Leyen a předseda Evropské rady Charles Michel. Zároveň je však doplnili lídři dvou států – německá kancléřka Angela Merkel a francouzský prezident Emmanuel Macron. 

> „Německo a Francie jsou ekonomičtí tahouni v Unii, to jim však nedává právo nechat německé a francouzské firmy a průmysl tlačit jednostranně dohodu, která poškodí naši kolektivní bezpečnost,” komentuje dojem z jednání Gregorová.

Co se týče záruk vůči lidským a pracovním právům či řešení politických sporů, je podle europoslankyně dohoda dle uniklých částí bezzubá. 

> „Čína odsouhlasila konvence Mezinárodní organizace práce, ale smlouva neobsahuje ani termín implementace, ani nic, co by je reálně vymáhalo a zastavilo tak například tábory nucené práce v provincii Xinjiang, kde dochází ke genocidě Ujgurů. Stejně tak nemáme žádné páky na to, budou-li napadat vlády i občany v zemích EU. Tzv. politické kontrolní panely se ukázaly jako neefektivní už před lety ve smlouvě o obchodě mezi EU a Koreou. Důvěřovat Číně s technologickými transfery průmyslových odvětví budoucnosti, jako jsou elektromobily, zdravotnictví nebo tzv. cloud computing, je naivní, obzvláště poté, co použili naše data a technologie proti nám,” dodává Gregorová.

> „Merkel a Macron žijí a jednají v iluzi, že můžeme věřit Komunistické straně Číny, že s námi bude vést fér obchod. Xi je diktátor, který již mnohokrát dokázal, že poruší jakákoli zákonná, etická či morální pravidla, na kterých nám záleží, pokud mu to nad námi dá výhodu. Jemu hraní podle našich pravidel výhody nepřináší – a nahradí je tak svými. Skáčeme mu na lep – dáme mu skrze obchod naše know-how, peníze, a navíc podpoříme jeho režim,” hodnotí Gregorová.

Do Evropského parlamentu a Rady Evropské unie má brzy dohoda doputovat ke schválení. Markéta Gregorová se jí bude věnovat v rámci Výboru pro mezinárodní obchod.

