---
date:         2021-01-12
category:     blog
tags:         volby sněmovna
layout:       post
title:        "Piráti schválili finálně koaliční smlouvu se STAN. Do sněmovních voleb jdou společně"
image:        /assets/img/articles/2021/bartos-rakusan.jpg
author:       
---




Praha, 12. ledna 2021 - Piráti dnes v závěrečném hlasování odsouhlasili koaliční smlouvu s hnutím Starostové a nezávislí. Finálně tak potvrdili, že jdou do nadcházejících sněmovních voleb společně. Podporu návrhu vyjádřilo téměř 79 procent hlasujících (668 pro z 848 hlasů). Referendum zaznamenalo opět velkou účast, zúčastnilo se téměř 77 procent Pirátek a Pirátů. 

> „Mám velkou radost, že členové Pirátské strany schválili koaliční smlouvu Pirátů a hnutí STAN. Jedná se o velice silný mandát, kterého si moc vážím a především za něj naší členské základně děkuji. Věřím, že vaši důvěru nezklameme a že spojení Pirátů a STAN ve volbách uspěje a společně se budeme podílet na řízení této země, a budeme tak moci prosazovat náš program,” uvedl předseda Pirátů Ivan Bartoš, který poděkoval i zástupcům hnutí STAN za měsíce často tvrdých ale vždy konstruktivních jednání o podobě koaliční smlouvy.

> „Jak jsme již avizovali, jedná se o pevné spojení, stojící na solidních základech. Spojení, které se nerozpadne ani po volbách. V těch hodláme uspět a dosáhnout nejvyšší mety - být jejich vítězem. Jsme připraveni, pokud budeme mít možnost, ujmout se vedení této země v jejích nejtěžších časech. V časech ekonomicky zničené země, v časech, kdy řada lidí a firem padá na dno. Jsem však přesvědčen, že společně se STAN pomůžeme vyvést zemi z krize,” popsal Bartoš.

> „Ve spojení se STAN vidím velkou naději pro tuto zemi. Chceme společně nabídnout férový, moderní a bezpečný stát 21. století, stát stojící na ekonomice s přidanou hodnotou, který již nebude montovnou, nýbrž mozkovnou. Stát, který nenechá lidi padnout na dno, ale zároveň nebude přespříliš zasahovat do jejich života, pokud si to lidé nebudou sami přát,” dodal šéf Pirátů.  
 
> „Mám velkou radost z výsledků hlasování, těší mě jasná podpora pro koalici. Současně bohužel vidím, že příští týdny nebudou z hlediska epidemiologické situace lehké. Chci slíbit, že budeme s hnutím STAN dále tvrdě pracovat na řešeních krize. Již v uplynulých měsících jsme v této oblasti spolupracovali, společně jsme nominovali ekonoma Filipa Matějku do Ústředního krizového štábu nebo epidemiologa Petra Smejkala do komise, kterou v posledních dnech svolal ministr zdravotnictví Blatný. Chceme společně postupovat, abychom se jako země co nejlépe vyrovnali s dopady koronakrize, které vláda řešit nechce,” okomentovala i první místopředsedkyně strany Olga Richterová s tím, že nikdo nesmí zůstat na vedlejší koleji.
 
> „Obzvláště ne ti, kteří situaci nezavinili. Ti, kterým byly zavřené firmy, kteří nemohli předvídat, co se stane, jak vláda rozhodne. Tam vidíme neochotu vlády řešit její chyby. Chci zdůraznit, že naším úkolem bude nejen pomoci vyvést zemi z krize, ale myslet na delší časový horizont. Aby veškerá opatření měla jasné přínosy i pro střednědobou a dlouhodobou budoucnost,” popsala Richterová.

> „I já bych rád poděkoval členům za jejich podporu a hlasy. Nyní nás čeká podpis koaliční smlouvy a následně práce na podrobném rozpracování programových bodů. Kromě toho, co avizovali moji předřečníci, půjde především o přiblížení státu občanům, respekt k samosprávě, digitalizaci, nízké daně, dostupnou zdravotní péči i v regionech, řešení exekučního systému, ochranu klimatu a přírody, inovace a samozřejmě, aby celé vládnutí probíhalo transparentně s minimálním prostorem pro korupci,” doplnil také Jakub Michálek, předseda pirátského poslaneckého klubu.

> „Aktuálně také probíhá obsazování kandidátních listin v primárních volbách. Piráti jsou zatím v tomto procesu trochu napřed, nicméně bude dle koaliční smlouvy dodržen princip valčík a polka - tedy čelo kandidátky obsazeno jedna ku dvěma, zbytek kandidátky jedna ku jedné. A to s tím, že Ivan Bartoš je kandidátem koalice na premiéra a kandidovat bude v Ústeckém kraji,” popsal Michálek.

* **[Koaliční smlouva pro volby do Poslanecké sněmovny konané v roce 2021](https://pirati.cz/assets/pdf/koalicni-smlouva-pirati-a-starostove-1.pdf)**
