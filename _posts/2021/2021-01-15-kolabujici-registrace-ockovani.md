---
date:         2021-01-15
category:     blog
tags:         zdravotnictví koronavirus digitalizace 
layout:       post
title:        "Kolabující systém registrace očkování rozčílil europoslance Peksu, nefungoval ani jeho babičce"
image:        /assets/img/articles/2021/peksa-gregorova.jpg
author:       
---



Praha/Brusel, 15. ledna 2021 - Systém registrace očkování je skandální, tak reaguje pirátský europoslanec Mikuláše Peksa na dnešní kolabující web, pomocí kterého se desítky tisíc seniorů neúspěšně pokoušely přihlásit na vakcinaci. Systém spadl jen pár minut po spuštění, lidé si stěžovali, že jim nechodí SMS zprávy s PIN kódy a navíc se nedařilo dovolat ani na linku 1221. Mezi nimi i europoslancova babička.

> „Babiš se do konce prosince choval, jako kdyby žádné očkování nemělo přijít. Například Německo se na vakcinaci připravuje od léta a začalo během podzimu budovat velkokapacitní očkovací centra. Česká vláda si ale až ke konci roku vzpomněla, že bude potřeba někde lidi zaregistrovat a někde jim tu injekci dát,“ říká Peksa.

> Na nepřipravenost Česka upozorňovala už na konci minulého roku europoslankyně Markéta Gregorová. „Vláda až teď v prosinci zjistila, že budou potřeba také jehly, stříkačky, materiál k ředění, a začínají se nakupovat až teď, i když se mohlo nakupovat už v létě,“ řekla den před Vánoci.

> „Podle toho to opět vypadá, naprosto nezvládnutá příprava. EU nám v rámci společného nákupu vakcín zařídila očkovací dodávky za dobrou cenu. Dohoda byla taková, že EU zajistí vakcíny a každý stát si už za samotné očkování bude zodpovídat sám. A podle toho to u nás dopadlo,“ komentuje Peksa.

> Podle něj se při přípravě rezervačního systému pro očkování mělo jít cestou větší transparence a průběžné konzultace s odborníky. „Rádi státu pomůžeme, když si neví rady. Ale dělat si to pod pokličkou, vytvořit nefunkční systém a nechat seniory na pospas nefunkční rezervační stránky, to už je i na Babiše moc,“ uzavírá Peksa.

Piráti v europarlamentu prosazují větší transparentnost a používání takzvaných softwarů s otevřeným zdrojovým kódem. Ten má potenciál pro vylepšení zabezpečení, protože umožňuje transparentní a kolaborativní identifikaci a odstranění nedostatků a hackerům ztěžuje zavádění virů do systému.
