---
date:         2021-01-20
category:     blog
tags:         sněmovna legislativa
layout:       post
title:        "Piráti: Zahrádkářský zákon prošel Sněmovnou, přispěje k zadržování vody a zlepšení stavu městské zeleně"
image:        /assets/img/articles/2019/jan-posvar.jpg
author:       
---
 

 

Praha, 20. ledna 2021 – Sněmovna dnes schválila zahrádkářský zákon zabývající se zahrádkářskými koloniemi, jehož spolupředkladatelem je pirátský poslanec Jan Pošvář. Zákon přispěje k zadržování vody a celkovému zlepšení stavu městské zeleně a klimatu ve městech. Zahrádky také podporují samozásobitelství, jehož význam v době ekonomické krize roste. Podle Pirátů znamená zákon pro zahrádkáře především zanesení právní jistoty a ochrany, zejména před tlakem developerů vůči zahrádkářským osadám. 

> „Zvlášť teď v době pandemie je zahrádka jakousi oázou klidu a bezpečnou zónou. Nesmíme pak zapomínat na přínosy, jež pro zahrádkáře znamená možnost samozásobit se na zahrádce potravinami. V krajním případě jde o schopnost zahrádky zcela v tomto ohledu nahradit trh. Zahrádkářské osady jsou součástí systému městské zeleně, pomáhají tak ve městě zadržovat vodu a ochlazovat okolí v parných letních dnech. Zejména v současné době, kdy se v létě obvykle potýkáme s vlnami sucha je třeba i tuto zeleň chránit,“ uvedl Jan Pošvář, který podobu zahrádkářského zákonu průběžně konzultoval s Českým zahrádkářským svazem. „Konečně se nám povedlo schválit zákon, který je na západě již desítky let standardem. Zahrádkáři neměli doposud žádné jistoty, žádné právní ukotvení jejich činnosti a s tím i nějakou související ochranu „na míru“. Přitom zahrádkaření je významná činnost, která má pozitivní dopady na celou společnost,“ dodal Pošvář.

Schválení zahrádkářského zákona je pro Piráty významným krokem k ochraně zahrádkářských osad před tlakem developerů, což byl jeden z programových bodů, se kterými Piráti vstoupili v roce 2017 do Sněmovny.
