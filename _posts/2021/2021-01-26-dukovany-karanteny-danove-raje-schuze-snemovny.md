---
date:         2021-01-26 
category:     blog
tags:         sněmovna energetika bezpečnost životní-prostředí
layout:       post
title:        "Piráti budou jednat s vládou o Dukovanech, žádají posílení motivace k dodržování karantény a zasílají dopis premiérovi, aby změnil váhavý postoj k boji s daňovými ráji"
image:        /assets/img/articles/2021/79schuze2.jpg
author:       Redakce Piráti
---


Praha, 26. ledna 2021 – Bezpečný investorský model výstavby nových jaderných zdrojů jak z hlediska ochrany financí daňových poplatníků, tak z hlediska bezpečnosti budou prosazovat Piráti na chystaných jednáních se zástupci vlády o výstavbě nového bloku Dukovan. Piráti se rovněž chystají jednat o navýšení kompenzací, díky němuž chtějí zvýšit ochotu lidí nechat se testovat a dodržovat karanténní opatření. Spolu s europoslanci se pirátští poslanci také obrátili na premiéra Babiše, aby se zasadil o jednání na poli EU k ukončení zneužívání daňových rájů. Sněmovna se má v tomto týdnu také zabývat tzv. invazivní novelou, do níž chtějí Piráti zařadit specifické živočišné a rostlinné druhy, které ohrožují přírodu na území ČR.

> Předseda Pirátů Ivan Bartoš informoval, že Piráti se chystají na středeční schůzku s premiérem k výstavbě nových jaderných bloků elektrárny Dukovany: „Opakovaně s Piráty upozorňujeme, že musíme pečlivě zvažovat, s jakým partnerem by měla ČR jaderné bloky stavět. Není to jen otázka financí, ale i výběru strategického partnera pro provoz na zhruba 80 let a otázka národní bezpečnosti. Od počátku přípravy jsme upozorňovali na další aspekty plánovaného projektu. Jsme přesvědčení, že investorem má být stát, nikoliv ČEZ, a to proto, že stát si může peníze půjčit levně a narozdíl od ČEZ nemusí řešit ziskovost pro další akcionáře. Projekt by měl být dodán za fixní cenu a na klíč, aby nedošlo k předražení a negeneroval další více práce. A to z pohledu občanů nejdůležitější je zastropování maximální výkupní ceny v zákoně tak, aby se případné prodražení nedotklo peněženek našich občanů, což už jsme ve Sněmovně předložili“. 

> Bartoš pak také upozornil na plánovaný brífink opozičních stran ke komplexnímu pozměňovacímu návrhu stavebního zákona, který se uskuteční ve čtvrtek. „Ve výboru pro veřejnou správu jsme předložili komplexní pozměňovací návrh, který je variantou nesmyslného vládní verze. Jdeme cestou modernizace a digitalizace, která na rozdíl od vládní verze uspoří miliardy korun. Podporu projednáváme se zástupci obcí a usilujeme o schůzku s premiérem Andrejem Babišem, ministryní pro místní rozvoj Klárou Dostálovu a ministrem vnitra Janem Hamáčkem.“

> Místopředsedkyně Olga Richterová představila návrhy Pirátů a STAN ke zvýšení motivace lidí dodržovat karanténu a testovat se: „Omezení nežádoucího chování se ekonomicky vyplatí, každý den lockdownu nás stojí velké peníze. Naše návrhy spočívají v navýšení nemocenské na 80 % nebo v zavedení jednorázového příspěvku ve výši 3 tisíce korun. Aby tento systém pozitivní motivace fungoval, musí se vztahovat i na živnostníky a lidi pracující na dohody. Další věc: Piráti trvají na tom, aby pro očkování platily principy 3D – to je dobrovolnost, dostupnost a důvěryhodnost. A právě důvěryhodnost je nyní silně narušená. Jsme svědky odvolávání z pozic za papalášské chování, ale i pro neshody. Nesedí počty očkovaných osob a lidé dostávají zprávy o zrušení rezervace na očkování bez slova omluvy. Žádáme ministerstvo o nápravu a budeme jednat o tom, aby se vláda soustředila na motivaci, nejenom restrikce.“

> Místopředseda Sněmovny Vojtěch Pikal uvedl, že Sněmovna se má na čtvrteční mimořádné schůzi zabývat návrhem na korespondenční hlasování: „Zásadní je pro nás princip rovnosti hlasů při hlasování. Tisíce občanů v zahraničí musí překonat stovky až tisíce kilometrů, aby mohli uplatnit své právo volit, a to například v situaci, kdy spoluobčané pracovně pobývají v jiném státě. Návrh, který jsem spolupředkládal, doufám získá ve Sněmovně podporu.“

> Do Sněmovny míří i tzv. invazní novela, ke které se vyjádřila poslankyně Dana Balcarová, předsedkyně Výboru pro životní prostředí: „Účelem novely je chránit původní druhy a biologickou rovnováhu v české přírodě. Některé druhy však mají negativní dopady i na lidské zdraví nebo zemědělství. Příkladem flóry je rychle se šířící bolševník, mezi živočichy je závažnou hrozbou norek americký, který decimuje populace raků, obojživelníků a vytlačuje domácího norka evropského. Piráti usilují o zapracování národního seznamu invazních druhů, které nejsou obsaženy v unijním seznamu, a přitom ohrožují českou přírodu a zemědělskou produkci.“

> Poslanec František Kopřiva tiskový brífink uzavřel dlouhodobě debatovaným tématem úniku financí do daňových rájů, které v předvolebním období akcentovaly prakticky všechny sněmovní strany: „Úniky do daňových rájů v rámci EU stojí ČR až 10 miliard korun ročně. Postoj české vlády je váhavý, proto jsme sepsali s našimi europoslanci dopis, ve kterém apelujeme na českou vládu, aby tento bod aktivně podpořila na jednání Rady EU. Spustili jsme web [spravedlivedane.cz](https://spravedlivedane.cz), kde občané naleznou veškeré informace a dopis, pod nějž se mohou se svým požadavkem na projednání vůči vládě podepsat.“
