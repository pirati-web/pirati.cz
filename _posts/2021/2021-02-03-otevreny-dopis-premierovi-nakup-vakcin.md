---
date:         2021-02-03
category:     blog
tags:         zdravotnictví koronavirus
layout:       post
title:        "Co jste od srpna udělal pro dodání vakcín, ptá se Richterová premiéra"
image:        /assets/img/articles/2021/olga-richterova01.jpg
author:       
---



 

Praha, 3. února 2021 – Olga Richterová, poslankyně Pirátů a místopředsedkyně Výboru pro zdravotnictví, se v otevřeném dopise obrátila na premiéra Andreje Babiše s otázkami na jeho jednání s výrobcem očkovací vakcíny firmou Novavax, které proběhlo v létě předchozího roku. Podle premiéra Babiše čeká ČR ve druhém kvartálu 350 tisíc očkovacích dávek, zatímco Jižní Korea dokázala zajistit dodávku 40 milionů dávek. „Vaše vyjednávání nelze v porovnání s Jižní Koreou zhodnotit jako úspěšné,“ uvedla v dopise Richterová. Firma má přitom výrobní závod přímo v ČR.

> „Objem dávek, které firma dodá do Jižní Koreje, poměrově odpovídá 8 milionům dávek pro ČR. Tyto dodávky jim mají dorazit už v tomto měsíci. A pan premiér se chlubí dodávkou 350 tisíc pro nás ve druhém kvartálu tohoto roku. Jako koordinátor pro očkování zcela selhal a jeho způsob řízení bohužel ohrožuje na životech ty nejohroženější.  Návštěvu ve firmě Novavax přitom na sociální síti prezentoval již v srpnu 2020,“ podivila se Richterová.

Piráti už v na konci roku 2020 apelovali na vládu, aby zveřejnila podrobný plán pro vakcinaci proti koronaviru, v prosinci se obrátili na ministra zdravotnictví Blatného s žádostí o zveřejnění plánu vakcinace. V lednu Piráti vyzvali kabinet k upřesnění kritérií pro přednost v očkování a vyzvali k zařazení nejen opomenuté skupiny pacientů, ale i mediky, dobrovolníky a další lidi v nemocnicích a sociální péči a zpochybnili prioritní očkování některých úředníků.

> „V lednovém dopisu, na který jsme dosud nedostali odpověď, jsme se také zajímali, zda vláda zvažuje nakoupit i vakcíny po vzoru Velké Británie nebo USA, aby jich byl zajištěn dostatek pro české zájemce. A v polovině ledna systém očkovacího registru Ministerstva zdravotnictví krátce po spuštění zkolaboval,“ připomněla Richterová nejnovější peripetie vlády.


[Plné znění otevřeného dopisu](https://www.pirati.cz/assets/pdf/dopis_babis_novavax.pdf).
