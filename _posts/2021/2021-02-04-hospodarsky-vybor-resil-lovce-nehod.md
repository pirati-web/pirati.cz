---
date:         2021-02-04
category:     blog
tags:         doprava sněmovna
layout:       post
title:        "Hospodářský výbor dal stopku návrhu poslanců ANO, měl zajistit na dálnicích monopol pro lovce nehod"
image:        /assets/img/articles/2021/ondrej-polansky00.jpg
author:       
---



Praha, 4. února 2021 – Hospodářský výbor včera nepodpořil kontroverzní pozměňovací návrh poslance ANO Josefa Kotta k silničnímu zákonu. Kvůli němu by nově policie vždy musela volat pouze tu odtahovou službu, kterou si nasmlouvalo Ředitelství silnic a dálnic. Ostatní odtahovky by měly smůlu. V praxi by to znamenalo zavedení monopolu pro vybrané lovce nehod a zdražení povinného ručení pro řidiče. Poslanec úpravu zákona předložil navzdory názoru ministerstva dopravy, výhrady měla také dopravní policie, Ministerstvo vnitra i pojišťovny. O návrhu nakonec rozhodnou poslanci ve třetím čtení na příští schůzi Sněmovny.

Proti návrhu se postavila také Česká asociace asistenčních společností, podle které pozměňovací návrh v podstatě naopak znemožňuje urychlený odtah vozidel. Návrh poslanců ANO je přitom naopak zdůvodněný tím, že smluvní pojišťovny řidičů nejsou schopny včasný odtah zajistit a na dálnicích se právě proto tvoří kolony. To přitom odmítají jak pojišťovny, tak někteří řidiči s informacemi o tom, že odtahy asistenční služby často až trojnásobně převyšují ceny odtahu pojišťoven, jak před několika měsíci uvedla média. 

> „Návrh je vycucaný z prstu. Přesto ho poslanci ANO předložili už počtvrté. Neexistuje přitom žádná analýza, která by ukazovala, že problémem českých dálnic je skutečně pomalé odtahování vozidel při nehodách. Jedná se o poměrně zásadní změnu, důvodová zpráva se ale hemží zavádějícími tvrzeními a domněnkami, zásadní argumenty ale chybějí. Opravdu mě to znepokojuje, protože mně napadá snad jediná motivace pro tak urputné prosazování tohoto návrhu. A tou je prosadit zájem některé ze skupin lovců nehod,“ komentoval Ondřej Polanský, pirátský poslanec zodpovědný za resort dopravy a člen Hospodářského výboru.

> Hospodářský výbor návrh nakonec nedoporučil, poslanci o něm ale ještě budou hlasovat ve třetím čtení na následující schůzi Poslanecké sněmovny. „Pevně doufám, že včerejším rozhodnutím výboru je tato iniciativa definitivně pohřbena. Bohužel je to ale typický modus operandi některých kolegů z hnutí ANO, kteří se opakovaně snaží řešit problémy na dálnicích předkládáním nedomyšlených návrhů bez hlubší analýzy dopadů. Naposledy se podobným způsobem snažili prosadit třeba zákaz předjíždění kamionů na dálnicích,“ dodal Polanský.
