---
date:         2021-02-05
category:     blog
tags:         zdravotnictví zahraničí vláda
layout:       post
title:        "Piráti tlačí na vládu, aby umožnila převoz českých pacientů z přetížené chebské nemocnice do Německa. Jinak hrozí ztráty na životech"
image:        /assets/img/articles/2021/petr-tresnak00.jpg
author:       
---



 

Cheb, 5. února 2021 – Situace v chebské nemocnici je již od ledna kritická, zařízení nemá dostatek lůžek na intenzivní péči pro pacienty s těžkým průběhem koronaviru. Pirátský poslanec Petr Třešňák proto už na začátku roku vyzval ministra zdravotnictví Jana Blatného, aby okamžitě vyjednal pomoc s Bavorskem a Saskem. Stejný krok žádá nyní po vládě i chebská iniciativa Otevřete hranice sanitkám, což Piráti podporují. „Převoz pacientů do bavorských nemocnic by byl nejlepším řešením a trval maximálně 40 minut. Německo nám navíc ochotně vyšlo vstříc. Vláda ale tento návrh odmítla a raději pacienty vozí do velmi vzdálených nemocnic jako jsou České Budějovice, kam převoz trvá i pět hodin. To je pro pacienty vyžadující intenzivní péči velmi rizikové, zároveň se tím blokují kapacity vozů i lékařský personál. Vláda tak znovu ohrožuje svoje občany, a to bez jakéhokoliv racionálního zdůvodnění. Budeme na ni dál tlačit, aby stanovisko změnila,“ okomentoval Třešňák, který působí také jako místopředseda sněmovního Výboru pro zdravotnictví.

> „Karlovarský kraj v čele s hejtmanem Starostů a nezávislých Petrem Kulhánkem již v minulosti připravil dohodu o otevření hranic pro sanitky mezi Českem a Německem, abychom mohli využít geograficky blízké nemocnice v pohraničí. Posledním krokem, který je zapotřebí učinit, je souhlas ministra zdravotnictví a aktivace této přeshraniční spolupráce. Ta by už dávno měla být součástí zdravotnictví v příhraničních regionech i v dobách mimo pandemii. Právě tady je ale kámen úrazu. Pana ministra Blatného jsem proto vyzval k otevření hranic již 9. ledna, kdy situace začala být kritická. Svoji výzvu jsem pak zopakoval na Výboru pro zdravotnictví 3. února. Celý měsíc se bohužel stav v nemocnici zlepšuje jen minimálně a pomoc německých lékařů by přetíženému zařízení ohromně ulevila a hlavně pomohla zachránit životy našich občanů,“ popsal Třešňák. 

Ministr Blatný včera chebskou nemocnici navštívil a zúčastnil se společné tiskové konference s vedením města a kraje, kde však pouze potvrdil své původní odmítavé stanovisko k přeshraniční spolupráci. Naznačil sice, že by v krajním případě byl ochoten změnit názor, neupřesnil ale podmínky, za jakých by k tomu mělo dojít. K výzvám ohledně přeshraniční spolupráce se přitom připojili v petici už i sami občané Chebu, kteří sebrali přes 3500 podpisů. Tu včera předala za pacienty ředitelka chebského hospicu Alena Votavová ministrovi s žádostí, aby svůj postoj vzhledem k situaci ještě přehodnotil.

> „Občané Karlovarského kraje v petici jasně řekli, že s tímto postupem nesouhlasí. Zároveň je důležité, aby věděli, že mají možnost se případně dále bránit. Vyplývá to z našich konzultací s experty na zdravotnické právo. Pojištěnci na Chebsku mají totiž nárok na zajištění časové a místně dostupné péče a vzdálenější transfer může být pro vážně nemocné s koronavirem nebezpečný, zpravidla je nákladný a někdy neproveditelný. Pojištěnci, kterým péče nebyla zajištěna, se tak mohou neprodleně obrátit na svou zdravotní pojišťovnu se žádostí o schválení úhrady přeshraniční péče, které by mělo být v případě chebských nemocných vyhověno. Pokud péče není zajištěna, je možnost domáhat se splnění této povinnosti žalobou či stížností na zdravotní pojišťovnu podanou k Ministerstvu zdravotnictví,“ doplnil Třešňák.

> „Německo je náš nejbližší obchodní partner, zároveň jsme členy jedné unie, která je založená na spolupráci a solidaritě. Česká vláda nechala věci zajít nesmyslně daleko, lidé na Chebsku zbytečně trpí a místo kooperace, která mohla přijít už v uplynulých týdnech, kabinet velkopansky nasazuje letky vrtulníků. Je to zcela nepřijatelná hra na národní sentiment místo řešení problémů skutečných lidí,“ nastínil i pirátský europoslanec Mikuláš Peksa.

> „Doufám, že se nám společným úsilím nakonec přinutí vládu dojít k rozumnému řešení. Nejen kvůli pacientům, ale i zdravotníkům, kteří celý uplynulý rok pracovali s maximálním nasazením a nyní jim dochází sil. Co se týká chebské nemocnice, velice děkuji všem zaměstnancům a také panu primáři Adamcovi, který za své pacienty bojuje nejen na pracovišti, ale i ve veřejném prostoru. Poděkování patří také řidičům převozních sanitek a posádce v Líních, která dělá maximum pro odlehčení kapacity nemocnice a rozváží nemocné po celém Česku, aby lékaři nemuseli stát před tou nejtěžší volbou – totiž jakému pacientovi dát v péči přednost,“ uzavřel Třešňák.

 
* [Žádost o souhlas s úhradou nákladů na zdravotní služby poskytnuté v Německu](https://www.pirati.cz/assets/pdf/Zadost_o_souhlas_vzor.pdf).
* [Vzor stížnosti ohledně nezajištění péče](https://www.pirati.cz/assets/pdf/Stiznost_nezajisteni_pece_vzor.pdf).
