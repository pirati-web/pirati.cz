---
date:         2021-02-09 
category:     blog
tags:         sněmovna legislativa doprava
layout:       post
title:        "Dostavba dálnice D4 není podle Pirátů vhodná pro PPP financování, stát zbytečně prodělá pět miliard"
image:        /assets/img/articles/2021/ondrej-polansky00.jpg
author:       
---



 

Praha, 9. února 2021 – Piráti a Starostové se dnes ve Sněmovně jako jediní zdrželi při hlasování o zamýšleném financování zbývajících 32 kilometrů dálnice D4 formou pilotního PPP (Public Private Partnership). Piráti upozorňují, že je v tomto případě PPP financování pro stát nevýhodné a zkoušet by se mělo na jiném typu projektu, než je rutinní výstavba dálnice. „Podle našich propočtů tak stát prodělá 4 až 5 miliard. Úroková sazba 4 procenta je vyšší, než za kolik si stát běžně půjčuje. Česko bude dálnici investorovi splácet 25 let, dluh se ovšem nepromítne do schodku státního rozpočtu, což zatemňuje informace o skutečném stavu veřejných financí,“ vysvětlil pirátský poslanec Mikuláš Ferjenčík.

> Poté, co finanční závazek schválila Sněmovna, má PPP zelenou, zbylý úsek dálnice se má začít stavět už v březnu a hotový má být za 4 roky. Důvodem, proč vláda zvolila pro dostavbu D4 právě PPP, je právě urychlení výstavby a pilotní ověření tohoto způsobu financování, s nímž v Česku zatím nemáme zkušenosti. „Financování formou PPP většina států používá ve dvou případech – pokud stát potřebuje postavit projekt s vysokou mírou rizika zvýšení nákladů jako je např. stavba letiště nebo v případě nedostatku prostředků. V našem případě jsou ale rizika téměř nulová, stát má vykoupené pozemky, platné stavební povolení i hotový projekt a postavit dálnici standardním postupem není složité. Výhodné je to tedy především pro soukromého investora,“ dodal pirátský poslanec pro gesci dopravy Ondřej Polanský.

Stavba má vyjít na 16,5 miliardy korun, zainvestuje ji francouzské sdružení DIVia, stavět bude Eurovia CS. DIVia bude dálnici také provozovat a udržovat do chvíle, kdy ji stát splatí.
