---
date:         2021-02-17
category:     blog
tags:         životní-prostředí vláda
layout:       post
title:        "Krajští zastupitelé Pirátů vyzývají vládu k ukončení těžby uhlí v roce 2033"
image:        /assets/img/articles/2021/uhli.jpg
author:       
---


 

Praha, 17. února 2021 – Pirátští radní za životní prostředí a další zastupitelé vyzývají vládu k ukončení spalování uhlí do roku 2033, tedy o pět let dříve, než zní doporučení Uhelné komise. Deklaraci, požadující ukončení spalování v roce 2033 a adekvátní kompenzace pracovníkům v odvětví těžby, již schválilo hlavní město Praha, ale také Liberecký a Olomoucký kraj. Iniciativu krajů podporuje rovněž předsedkyně sněmovního Výboru pro životní prostředí Pirátka Dana Balcarová.

Ze závěrů analýzy Akademie věd ČR vyplývá, že patříme k zemím s nejvyššími emisemi, jejichž hlavním zdrojem je právě spalování uhlí. Podle názoru expertů opustí vyspělé země spalování uhlí k roku 2031, rozvojové pak k roku 2037. Z tohoto důvodu se krajští zastupitelé Pirátů zasadili o přijetí výzvy vládě, která požaduje ukončení spalování uhlí právě k roku 2033. Jen tak lze udržet Česko konkurenceschopné a zároveň ochránit zdraví občanů a přírodu. Důležité jsou ovšem také kompenzace či podpora horníků i citlivá transformace uhelných regionů.
 
> „Ačkoliv Liberecký kraj nemá na svém území hnědouhelný důl ani hnědouhelnou elektrárnu, cítím zodpovědnost za způsob výroby energie, kterou v kraji spotřebováváme. Zároveň jsme zasaženi činností polského dolu Túrow a pokud se cítíme ohroženi takovou činností, musíme mít stejný přístup i k hnědouhelným dolům a výrobě energie na našem území. Jsem rád, že jsme po věcné diskuzi v Radě Libereckého kraje schválili požadavek na konec uhlí v roce 2033,“ uvedl pirátský krajský radní pro životní prostředí v Libereckém kraji Václav Žídek. 

> „Jsem rád, že se i Olomoucký kraj přihlásil k trendu, který již dnes vidíme ve vyspělých zemích, a apeloval tak na vládu, aby přijala dřívější termín útlumu spalování uhlí. Důvody jsou především zdravotní, ekologické a ekonomické. Jsem přesvědčen, že tato změna je pozitivní, a proto je rozumné provést ji co nejdříve, jak je jen možné,“ doplnil Martin Šmída, taktéž radní pro životní prostředí v Olomouckém kraji. 

> Výše zmíněnou deklaraci odeslalo i hlavní město Praha. „Jsem pyšný na to, že se pražští radní dohodli na podpoře dřívějšího termínu ukončení spalování uhlí. V roce 2019 jsme jako město přijali ambiciózní klimatický závazek snížit emise CO2 o 45 procent do roku 2030 oproti stavu v roce 2010 a do roku 2050 se stát uhlíkově neutrální. Mimo projeveného nesouhlasu s navrženým termínem ukončení spalování uhlí v roce 2038 pro energetické a tepelné účely jako město podporujeme i eliminaci lokálních znečišťovatelů například tzv. kotlíkovými dotacemi, kdy hlavní město Praha finančně podporuje výměnu starých kotlů na uhlí za kotle na plyn nebo tepelná čerpadla,“ informoval Tomáš Murňák, pirátský místopředseda Výboru pro infrastrukturu, veřejnou vybavenost a životní prostředí ZHMP.

Krajští zastupitelé Pirátů v ostatních krajích ukončení spalování uhlí k roku 2033 taktéž podporují. Někteří si ale stěžují na nedostatečné informace ze strany Uhelné komise či Rady kraje o tom, že lze termín těžby za zastupitelstva rozporovat. 

> V některých krajích pak postoj Pirátů nesdílí jiné politické strany. Jako například ve Středočeském kraji. „I já podporuji brzký termín odchodu České republiky od spalování uhlí, proto jsem ve Středočeském kraji navrhla Radě k projednání návrh na podporu roku 2033 jako roku útlumu spalování uhlí. Bohužel toto usnesení nakonec přijato nebylo,“ uvedla Jana Skopalíková, pirátská radní za životní prostředí a zemědělství.

 
