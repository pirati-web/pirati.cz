---
date:         2021-02-18
category:     blog
tags:         koronavirus legislativa zdravotnictví
layout:       post
title:        "Piráti a Starostové předložili návrhy na boj s koronavirem. Chtějí efektivní pandemický zákon, testování ve firmách a lepší kompenzace"
image:        /assets/img/articles/2021/STAN Rakusan Bartos Pirati.jpg 
author:       
---


Praha, 18. února 2021 - Piráti a Starostové dnes před mimořádnou schůzí Sněmovny znovu zopakovali připomínky, které mají k vládnímu návrhu pandemického zákona. Jde jim především o začlenění parlamentní kontroly, odůvodňování přijatých opatření a jejich soudní přezkum, náhrady škod a možnost povinného testování, zejména ve velkých provozech. Z vládního znění chtějí odstranit drakonické pokuty za bagatelní porušení. Řadu připomínek vláda slíbila přijmout. Strany také upozornily, že má kabinet posledních jedenáct dnů na zefektivnění dosavadního boje proti pandemii. Vyjádřily se rovněž k návrhu na zvýšení rozpočtového schodku a nové podobě kompenzačního bonusu, oboje má dnes projednat plénum. 



> „Současná situace je opravdu turbulentní a vážná. Boj s pandemií vláda dlouhodobě nezvládá. Nyní se ocitáme u příležitosti něco změnit, jednat a reálně stav zlepšit. Jak už jsme představili v plánu Za pět dvanáct - pro nás je zásadní testování ve firmách a výrobních provozech, což je druhé nejčastější místo výskytu ohnisek,” uvedl Vít Rakušan, předseda hnutí STAN.



> V případě pozvolného otevírání obchodů a dalších služeb je podle něj nutné zabránit přenosu viru mezi obchodníky, živnostníky a jejich zákazníky. „Je pro nás tedy také klíčové, aby zaměstnanci v těchto službách a dalších provozech povinně nosili respirátor FFP2 nebo certifikované roušky. Následovat musí i spravedlivé kompenzace lidem, které dostatečně pokryjí jejich životní náklady a budou je motivovat zůstat v karanténě. To se týká nejen zaměstnanců, ale i OSVČ. Vládě jsme nabídli pomocnou ruku, snažíme se nalézt shodu a vyvést zemi z krize. Veškeré kroky pravidelně konzultujeme s našimi hejtmany, kterým je třeba pomoci. Jednáme s nimi ve shodě a chceme, aby měli na krajské úrovni dostatek instrumentů krizi zvládat,” dodal Rakušan.



> Velkým tématem dnešní schůze bude i vládní verze pandemického zákona, ke které Piráti i Starostové předložili řadu důležitých návrhů. „Naše připomínky se týkají zejména potřeby adekvátní náhrady škod a kompenzací, drakonické výše pokut, která by například za nenošení roušky mohla být až 100 tisíc korun, což je třikrát víc než u ublížení na zdraví. Řešíme režim vyhlášení pandemické pohotovosti a to, zda zákon zahrnuje dostatek opatření. Navrhujeme navíc například povinné testování zaměstnanců nebo možnost přeložit dočasně státní zaměstnance na krajské hygienické stanice. Máme také otazníky ohledně ústavnosti u zamýšleného zákazu soukromých a veřejných akcích, který byl dle vládního návrhu měl být neomezený. Podle ústavních právníků hrozí, že by to zrušil Ústavní soud. Poslední věc, kterou je třeba dořešit, jsou podmínky soudního přezkumu,” popsal šéf poslaneckého klubu Pirátů Jakub Michálek s tím, že pandemický zákon už je ozkoušený v řadě zahraničních zemí. 



> Na dnešní mimořádné schůzi Sněmovny se bude řešit i návrh na růst schodku rozpočtu pro letošní rok. „Vláda si pod sebou podsekla větev schválením daňového balíčku a výsledkem je rekrodní schodek ve výši půl bilionu. Už dnes se potýkáme s tím, že vláda nemá dost peněz na potřebné kompenzace a efektivní opatření, přičemž tato astronomická výše schodku dokonce nemusí být definitivní. Je to krajně nezodpovědné chování naší vlády, které nemůžeme tolerovat, a proto návrh novely státního rozpočtu nepodpoříme,” doplnila poslankyně STAN Věra Kovářová.



> Pirátský poslanec Mikuláš Ferjenčík se pak vyjádřil ke kompenzačnímu bonusu. „Oceňujeme, že vláda rozšiřuje okruh subjektů, které mohou žádat o podporu. Ale zároveň tam vidíme dva zásadní problémy. Za prvé: Někteří lidé, kteří bonus nyní dostávají, na něj v nových podmínkách nemusejí dosáhnout. Podmínka poklesu obratu oproti roku 2019 o 50 procent je totiž velmi přísná. Vláda vyvolala i velká očekávání ohlášením, že se kompezační bonus zdvojnásobuje. Ale to bohužel platí pro mininum zasažených živnostníků. Drtivá většina nedosáhne na tu tisícovku, kterou avizuje paní ministryně. Protože to je jen horní hranice, co lze získat, pokud jejich obrat oproti roku 2019 poklesne o tisíc korun za den. Ale takových lidí není zase tolik. Navrhneme, aby bonus zůstal alespoň těch 500 korun pro všechny, aby nemolo dojít k poklesu, protože to aktuální návrh umožňuje. Druhým problémem pro nás je, že je část bonusu financovaná z rozpočtu obcí a krajů. Nepovažujeme to u vládního programu za správné,”  popsal Ferjenčík. 
