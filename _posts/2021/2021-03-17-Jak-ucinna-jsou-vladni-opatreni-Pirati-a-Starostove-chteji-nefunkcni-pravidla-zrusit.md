---
date:         2021-03-17
category:     blog
tags:         koronavir opatření blatný vláda
layout:       post
title:        "Piráti a Starostové chtějí znát účinnost covidových opatření, ta nefunkční požadují zrušit. Předložili ministru Blatnému i návrhy ke zvládnutí krize"
image:        /assets/img/articles/2021/Bartos, Rakusan STAN.jpg
author:       
---


Praha, 17. března 2021 - Zástupci Pirátů a Starostů dnes opětovně jednali s ministrem zdravotnictví Janem Blatným o epidemiologické situaci a jejích řešeních. Žádali, aby vláda zveřejnila data, na základě kterých zavádí jednotlivá opatření. A aby doložila efektivitu daných nařízení - například uzavření okresů. Pokud se některé pravidlo ukáže jako neúčinné, budou požadovat jeho zrušení. Blatný slíbil, že v pondělí požadované údaje dodá. Strany ministrovi také znovu předložily řadu návrhů, které by pomohly zemi vyvést z krize. Žádají rozšíření testovacích kapacit laboratoří, firemní testování zároveň musí být prováděno kvalitními spolehlivými testy. Piráti a Starostové rovněž navrhují testování zdarma i PCR testy jednou za 10 dní. Zásadní je za ně také dopracovat plán očkování a distribuce či se v předstihu připravit na návrat žáků do škol. 

> „Jsme rádi, že vláda konečně dala na naše slova a po několika měsíčních apelech zavedla kroky, které skutečně řeší problémy. Zavedení plošného testování ve firmách a zvýšení nemocenské, což jsme dlouhodobě prosazovali, vede ke včasné detekci nákazy a motivaci lidí zůstat doma. Nutná je také revize všech stávajících opatření. Bohužel, stejně jako široká veřejnost nemáme ani my poslanci k dispozici dostatečná relevantní data od vlády. Bez toho ale nelze kompetentně rozhodovat, zda jsou ta či ona opatření nastavená funkčně. Proto jsme se sešli s ministrem Blatným, po kterém jsme chtěli slyšet, jak efektivní jsou současná omezení, a jak je hodlá upravit. Připadá nám třeba nesmyslné zakazovat lidem chodit do přírody,” vysvětlil požadavky předseda hnutí STAN Vít Rakušan. 

> „Chceme znát data, na základě kterých vydává kabinet jednotlivá nařízení, a také efektivitu těchto opatření. Pokud lidé uvidí, že mají pravidla smysl, budou je dodržovat. Pokud se ale ukáže, že tomu tak u některých nařízení není, budeme požadovat jejich zrušení. Předpokládáme to například u omezení vycházení do přírody jen na území obce nebo nošení roušek tam, kde nejsou žádní lidé. Ministr slíbil údaje v pondělí dodat,” popsal předseda Pirátů Ivan Bartoš s tím, že strany ministrovi také předložily řadu návrhů, které by mohly zlepšit epidemiologickou situaci a ulevit lidem či firmám

> „Apelujeme na vládu, aby aktivně pracovala na přípravě návratu žáků do škol, jakmile to jen bude možné. Pro takový krok ale musí zajistit funkční strategii testování žáků a zaměstnanců škol. Dále navrhujeme posílit pravomoci jednotlivých škol v organizaci výuky při zohledňování aktuální situaci v daném regionu. S ministrem zdravotnictví jsme diskutovali i o dalších návrzích, které povedou ke znovuzapojení žáků do prezenční výuky,“ dodal Rakušan. Zmínil i důležitost posílení podpory znevýhodněných žáků a zajištění prevence psychických problému u dětí.  

> „Vláda musí konečně naslouchat a jednat v zájmu země. Prosazujeme například rozšíření testovacích kapacit laboratoří, aby bylo možné zvládnout nápor z firem. Firemní testování zároveň musí být prováděno kvalitními spolehlivými testy, jejichž důvěryhodnost bude podložena nezávislými studiemi. I kdyby to znamenalo navýšení dotace na test z 60 až na 100 korun. Smysl nám dává i umožnit občanům absolvovat jednou za 10 dnů zdarma PCR test. Dále je nutné co nejrychleji zajistit dostatek vakcín, dopracovat plán očkování a distribuce - zapojit do procesu i praktiky, lékárny a poskytnou jim veškerou nutnou podporu či materiál. Vláda nesmí ani opětovně zaspat, ale v předstihu připravit návrat žáků do škol,” uzavřel Bartoš.


