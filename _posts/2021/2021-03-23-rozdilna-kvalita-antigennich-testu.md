---
date:         2021-03-23
category:     blog
tags:         koronavirus zdravotnictví
layout:       post
title:        "Piráti upozornili ministra Blatného na rozdílnou kvalitu antigenních testů. Chtějí občany informovat o spolehlivosti jednotlivých výrobků"
image:        /assets/img/articles/2021/jakub-michalek00.jpg
author:       
---



 

Praha, 23. března 2021 – Předseda poslaneckého klubu Pirátů Jakub Michálek dnes písemně upozornil ministra zdravotnictví Jana Blatného na velké rozdíly v kvalitě dostupných antigenních testů. Ukazují to výsledky mezinárodních studií. Piráti ministra požádali o vypracování kompletního seznamu v ČR registrovaných testů, aby si každá firma nebo občan mohli ověřit, s jakou pravděpodobností test zachytí nákazu. Piráti také upozornili na vysoký počet falešných negativit a na nedostatečnou komunikační kampaň, která by tuto problematiku vysvětlovala.

Piráti dlouhodobě upozorňují na různou kvalitu antigenních testů, která je nyní s povinným testováním ve firmách velmi aktuální. Problém spočívá v tom, že parametry testů udávané výrobcem jsou často nadhodnocené a dochází k tomu, že se testuje antigenními testy, které mají nižší senzitivitu, než je uvedená od výrobce. V důsledku toho vzniká při testování nezanedbatelný počet falešných negativit, které potom vedou k falešnému pocitu bezpečí testovaných. Ti následně mohou na základě negativních výsledků polevit v dodržování základních opatření, jako je omezení sociálního kontaktu a ochrana dýchacích cest. Piráti také upozornili, že v tomto ohledu chybí komunikační kampaň, která by testovaným osobám relevanci výsledků testování vysvětlovala.

> „Z dat vyplývá, že například zakoupené LEPU testy, které původně byly zvažovány pro použití ve školách, vykazují dle studie provedené ve Španělsku u asymptomatických pacientů senzitivitu 45,5 procent v porovnání s PCR testem. Po započtení vzorků pouze s vysokou virální náloží se dostává test někam k 80 procent, což je nicméně stále poměrně daleko od hodnoty 95,5 procent, kterou udává výrobce,” okomentoval Michálek.

Proto se pirátský poslanec obrátil přímo na ministra zdravotnictví s požadavkem, aby ministerstvo, popřípadě Státní zdravotnický ústav, vytvořilo seznam v ČR registrovaných testů, včetně uvedených parametrů dle výsledků vědeckých studií. Tak by si každá firma i občan mohli ověřit, s jakou pravděpodobností test zachytí nakaženého koronavirem.

> „Za optimální bych také považoval, aby byl každý test při prodeji doprovázen lidsky čitelnou informací, jakou má test falešnou pozitivitu a varováním pro lidi s negativním výsledkem, aby nezískali falešnou jistotu a nechovali se pak méně zodpovědně,” dodal Michálek.
