---
date:         2021-03-26
category:     blog
tags:         koronavirus sněmovna zdravotnictví
layout:       post
title:        "Piráti a STAN prosadili usnesení, aby zákaz přejezdů mezi okresy skončil nejpozději po Velikonocích. Vláda má také připravit plán návratu žáků do škol a vysvětlit nedostatek vakcín"
image:        /assets/img/articles/2021/bartos-michalek.jpg
author:       
---



Praha, 26. března 2021 – Piráti a Starostové dnes již posedmé odmítli prodloužení nouzového stavu. Povedlo se jim prosadit doprovodné usnesení Sněmovny, aby zákaz přejezdů mezi okresy skončil nejpozději po Velikonocích. Stejně tak zavázali vládu k vypracování komplexního plánu pro návrat studentů do škol reflektující efektivní přístupy jako jsou rotační výuka a spolehlivé testování. Kabinet má rovněž vysvětlit, proč neobjednal všechny dostupné vakcíny ze společného nákupu zprostředkovaného EU či zveřejnit seznam spolehlivosti jednotlivých značek antigenních testů. Díky Pirátům a Starostům by se měly i otevřít farmářské trhy za přísných epidemiologických podmínek, být povoleno individuální sportování dětí a mládeže s trenérem či lázeňská pocovidové péče pro širší skupiny zájemců.

> „Stejně jako loni v červnu, kdy jsme varovali před druhou vlnou a vláda to zlehčovala, i nyní jsme navrhli doprovodná usnesení Sněmovny, která by pomohla k zvládnutí pandemie, ulevila lidem i firmám a revidovala ta omezení občanů, která nemají velký efekt. Více než polovinu usnesení se nám podařilo prosadit - šlo například o ukončení zákazu přejezdů mezi okresy nejpozději po Velikonocích či umožnění individuálního sportování dětí a mládeže. Zavázali jsme rovněž kabinet k vypracování komplexního plánu na bezpečný návrat žáků do škol, který následně předloží k připomínkování. Vládní poslanci však zamítli některá zásadní usnesení jako férovou úpravu kompenzací či výrazné posílení infrastruktury pro masivní očkování. V platnosti také na Velikonoce zůstává nesmyslný zákaz ježdění na vlastní chalupy nacházející se mimo okres, i když by měl člověk negativní test,“ uvedl předseda poslaneckého klubu Pirátů Jakub Michálek.


> „Nezpochybňujeme vážnost situace a děláme maximum pro to, abychom prosadili opatření, která pomohou vyvést zemi z krize. Tak, aby nouzový stav už nebyl potřeba. Jednali jsme proto v uplynulých týdnech s ministry i s panem premiérem, předkládali jim řadu návrhů, výsledek ale nebyl valný. Opakuje se znovu situace z prosince – vláda nedisponuje žádným strategickým výhledem. Máme více imunních, pandemický zákon a brzy bude situace pod kontrolou, pro opětovné prodloužení nouzového stavu o 30 dnů jsme proto nemohli hlasovat,“ doplnil předseda Pirátů Ivan Bartoš s tím, že se Starosty žádali vládu například o doložení účinnosti jednotlivých opatření daty. Ať již šlo o opatření, která strany samy prosadily – testování ve firmách a krizovou nemocenskou. Nebo nařízení vlády typu nošení roušek v zástavbě, když v okolí nejsou žádní lidé. Bohužel bez výsledku. 


Vláda prosadila další prodloužení nouzového stavu za přispění hlasů KSČM. 

> „Vláda musí nést plnou odpovědnost za současnou kritickou situaci, ke které velkým dílem přispěla. Měla by tedy sama nést i plnou odpovědnost za nouzový stav. Doufáme nicméně, že k prodlužování došlo už skutečně naposledy. A že se situace zlepší natolik, aby mohl začít platit pandemický zákon, který jsme se Starosty ve Sněmovně s podporou dalších stran prosadili,“ popsal Michálek.
 

Piráti a Starostové přitom byli ochotni najít s vládou určitou shodu v případě, že splní jimi předložené konkrétní body.

> „Byli jsme ochotni a připraveni za jasně definovaných podmínek s vládou jednat, nikoliv pro vládu, ale pro zdravotníky a hejtmany. Vládou vedená chaotická rozhodnutí ke zlepšení situace nepřispěla, zásluhu totiž mají zejména lidé v regionech, kteří s nákazou skutečně bojují a mají na bedrech celý systém očkování a celého zdravotnictví. Namísto ambice situaci skutečně řešit a vést s námi, opozicí, konstruktivní diskuzi, se raději kabinet opakovaně spoléhá na hlasy komunistů, a to za pochybných podmínek,“ uzavřel předseda poslaneckého klubu STAN Jan Farský. 
