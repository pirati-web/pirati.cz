---
date:         2021-03-29
category:     blog
tags:         koronavirus zdravotnictví kontrola-moci-a-mocných
layout:       post
title:        "Piráti zaslali otevřený dopis ministrům Hamáčkovi a Blatnému. Žádají vysvětlení pochybných nákupů respirátorů, ohrožení zdraví občanů a ignoraci českých výrobců"
image:        /assets/img/articles/2021/ivan-bartos00.jpg
author:       
---

  

Praha, 29. března 2021 - Piráti zaslali otevřený dopis ministrovi vnitra Janu Hamáčkovi a ministrovi zdravotnictví Janu Blatnému ohledně problematických státních nákupů ochranných pomůcek. Žádají v něm, aby resorty reflektovaly kritické závěry šetření NKÚ či analýz Pirátů, vysvětlily závažná pochybení i vyvodily odpovědnost. A přijaly opatření, které zamezí dalším neprůhledným zakázkám. Piráti již loni na jaře podali ke kauze na NKÚ dva obsáhlé podněty. V nich poukazovali na podezřelé dodavatele, velké rozdíly v cenách pro jednotlivá ministerstva nebo ignoraci českých výrobců. Kontroloři minulý týden jejich výtky potvrdili. „Chceme vědět, jaké vyvodí vláda z takto závažného pochybení důsledky. Ministerstva nejenže netransparentně plýtvala v době krize penězi daňových poplatníků, jak potvrdil NKÚ. Ale distribuovala rovněž neprověřené respirátory mezi zdravotníky a pracovníky sociálních služeb. Žádáme ujištění, že jsou dnes na skladech jednotlivých resortů respirátory odpovídající kvality, a nemůže se tak situace opakovat,“ uvedl předseda Pirátů Ivan Bartoš. 


> „Pan premiér se opět zříká odpovědnosti a celou věc zlehčuje. Nejde ale o žádnou banalitu, jak potvrdilo vloni na jaře šetření našeho analytického týmu a v týdnu také NKÚ. Ministerstva pochybnými nákupy prohloubila již tak obří díru ve veřejných rozpočtech, poškodila ignorací české výrobce a co hůř - ohrozila zdraví mnoha lidí, kteří neprověřené dodávky respirátorů dostali. Celou věc nyní šetří na základě trestního oznámení NKÚ protimafiánský útvar NCOZ, kterému jsme zaslali rovněž naše podklady - analýzy konkrétních kauz včetně fotodokumentace. Chceme vzhledem k závažnosti kauzu projednat ve Sněmovně, zároveň zasíláme ministrům Blatnému a Hamáčkovi otevřený dopis, v kterém žádáme za občany vysvětlení řady problematických kroků,“ popsal Bartoš s tím, že Piráty například zajímá, jakým způsobem si ministerstva prověřovala důvěryhodnost dodavatelů.


Předseda Pirátů totiž jako první například upozornil tehdejšího ministra zdravotnictví Adama Vojtěcha na podezřelou firmu Recea Prague, u které si ministerstvo objednalo respirátory za více jak 300 milionů, ačkoliv jejím předmětem podnikání bylo  cukrářství a uzenářství a její jednatel čelil exekucím a měl trvalé bydliště na úřadě. 


> „Chceme také slyšet odpověď, proč ministerstva vnitra a zdravotnictví při nákupu ochranných pomůcek nespolupracovala, což NKÚ ostře kritizuje. A proč došlo k podezřelým výkyvům cen - vláda jednou nakupovala respirátor FFP2 za cenu 40 Kč za kus a jindy za 777 kč za kus. Rovněž se ptáme, z jakého důvodu ministerstva hned v úvodu nekontaktovala české výrobce ochranných pomůcek. Náš analytický tým oslovil více jak 200 českých výrobců a dodavatelů ochranných pomůcek, kdy řada z nich potvrdila ignoraci ze strany státu,“ vysvětlil Bartoš.


NKÚ mimo jiné uvedl, že část ochranných pomůcek byla státem distribuovaná zdravotníkům a sociálním pracovníkům, aniž by prošla testováním, a tedy ověřením kvality. Přitom po zahájení testování nevyhověla požadavkům třetina respirátorů. 

> „Zdravotníci tak mohli používat respirátory, které jim nemusely poskytovat potřebnou ochranu. To je naprosto nepřijatelné a uživatele nekvalitních respirátorů tak měli falešný pocit bezpečí. Otázkou také je, zda je prověřeno, že ochranné pomůcky, které mají ministerstva nyní na skladě, jsou dostatečně kvalitní, jak ukládá zákon. Nebo jaký byl další osud ochranných pomůcek, které ministerstva odmítla na základě testování z důvodu špatné kvality - žádáme v dopise ministry o ujištění, že se tyto ochranné pomůcky neprodávaly na e-shopech,“ doplnil analytik Pirátů Janusz Konieczny.


* Celé znění otevřeného dopisu naleznete [ZDE](http:www.//pirati.cz/assets/pdf/dopis-bartos-blatny-hamacek.pdf).
