---
date:         2021-03-31 
category:     blog
tags:         koronavirus finance
layout:       post
title:        "Piráti a STAN žádají zvýšení kompenzací a úpravu podmínek, aby na pomoc dosáhly všechny zasažené firmy. Jejich návrhy podpořila i speciální sněmovní komise"
image:        /assets/img/articles/2021/mikulas-ferjencik00.jpg
author:       
---


 

Praha, 31. března 2021 – Podmínky nových vládních programů kompenzací by se měly zmírnit a podpora pro podnikatele naopak zvýšit. Na návrh Pirátů se na tom včera usnesla sněmovní komise pro hodnocení účinnosti vládní pomoci při koronavirované krizi. A vyzvala kabinet k úpravě. Piráti a Starostové navrhovali stejná usnesení i při pátečním jednání Sněmovny, vládní poslanci ale návrh smetli. Za současných podmínek přitom na pomoc nedosáhne celá řada firem. Piráti a Starostové vládu k adekvátním kompenzacím vyzývají již od začátku pandemie. Apelovali především na to, aby se programy pomoci odvíjely od propadu tržeb, jak i uvedli ve svém plánu pro boj s koronakrizí [Za pět dvanáct](https://www.pirati.cz/assets/pdf/za-pet-dvanact.pdf). To se nakonec povedlo prosadit, nyní je ale podle stran ještě potřeba upravit férově pravidla.

> „Situace mnoha firem či živnostníků je po roce pandemie i vládních restrikcí skutečně kritická. Stát je musí efektivně a adekvátně podpořit, což se nyní neděje. Na pomoc z vládních programů Nepokryté náklady a Covid 2021 dosáhnou jen firmy, které měly propad tržeb minimálně 50 procent za leden a únor ve srovnatelném období. Takový limit ale znamená, že hodně firem na pomoc nedosáhne. Žádáme proto vládu o změkčení podmínek na 40 % a předložili jsme jí i konkrétní návrhy dalších úprav. Ty podpořila včera také sněmovní komise pro hodnocení účinnosti vládní pomoci v době covidu. Potřebu snížit hranici uznal i ministr Havlíček, bohužel vládní kompromis zatím vypadá jinak. Věřím, že vláda tento parametr i na základě usnesení komise ještě přehodnotí,“ popsal pirátský poslanec Mikuláš Ferjenčík.

> „Od počátku pandemie žádáme vládu, aby podnikatelům, kteří byli omezeni při své činnosti nebo jakkoliv jinak postiženi koronavirovou epidemií, poskytla rychlou, účinnou a spravedlivou pomoc. Dostatečné náhrady škod pro malé a střední firmy jsou zásadním faktorem pro udržení zdravé ekonomiky i pro období až epidemie skončí. Drobní živnostníci v regionech byli krizí postiženi až likvidačně a prioritou vlády musí být udržení jejich činnosti i konkurenceschopnosti, protože rozhýbání lokálního podnikání může být zcela zásadní faktor pro obnovu české ekonomiky v postcovidovém období. Zatím však vláda právě na nich šetří, zatímco jinde rozdává, a to je špatně,” upozornila poslankyně Starostů a nezávislých Věra Kovářová.

> „Padesátiprocentní limit, který schválila vláda, by vyřadil velké procento podnikatelů zejména z oblasti gastro, kteří se snaží i nadále bojovat se zákazem vstupu zákazníků na provozovny prostřednictvím výdajového okénka. Jedině snížením limitu pro vstup se alespoň trochu narovná současný stav, kdy podnikatelé z oblasti maloobchodu a služeb musí být bez věcného odůvodnění uzavření. Přitom továrny, kde dochází vedle rodiny k největšímu procentu nákazy, stále fungují bez omezení. Cílem nás všech je zdraví obyvatel, nicméně pokud vláda neposkytne dostatečné kompenzace, zapříčiní likvidaci několika sektorů podnikání v České republice,“ uvedl i senátor za Piráty Lukáš Wagenknecht.

> „Piráti už měsíc vládu vyzývají, ale upravila nový systém kompenzací. Nejde jen o snížení limitů pro vstup. Žádáme také, aby stát hradil v programu Covid nepokryté náklady až 70 procent a mikropodnikům 90 procent stálých nákladů, a ne pouze 60 procent. Podpora v programu Covid 2021 by se měla zároveň zvednout z 500 korun na 800 korun na jednoho zaměstnance. V pátek jsme také toto usnesení navrhovali ve Sněmovně na mimořádné schůzi k nouzovému stavu, bohužel neúspěšně. Jsme tak rádi, že sněmovní komise naše požadavky potvrdila jako smysluplné a sama k jejich přijetí vyzvala vládu,“ doplnil pirátský poslanec Martin Jiránek
