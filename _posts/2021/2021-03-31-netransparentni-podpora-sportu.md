---
date:         2021-03-31 
category:     blog
tags:         koronavirus vzdělávání
layout:       post
title:        "Vláda zvýhodňuje vybrané prvoligové týmy, podpora sportu v pandemii není férová ani transparentní. Piráti vyzývají ministra Havlíčka k nápravě"
image:        /assets/img/articles/2021/andrea-hoffmannova00.jpg
author:       
---

 

Praha, 31. března 2021 – Piráti vyzývají ministra průmyslu a obchodu Karla Havlíčka, aby oficiálně zveřejnil seznam příjemců téměř půl miliardy Kč z programu COVID – Sport II. Ten byl určen vrcholovým týmům vybraných sportovních odvětví. Příjemci z prvního programu COVID - Sport I určeného na pomoc tělovýchovným klubům už zveřejněni byli, ale jednalo se o program spravovaný Národní sportovní agenturou. Pirátům se nelíbí ani způsob rozdělení veřejných zdrojů na podporu sportu vládou během pandemie. „Seznam podpořených klubů v rámci programu COVID - Sport II jsem nikde nemohl nalézt. Musel jsem o něj výslovně požádat na Podvýboru pro sport, který si svým usnesením tento seznam od MPO zažádal. Až po výzvě MPO zaslalo seznam příjemců členům podvýboru. V rámci transparentnosti této vlády bych očekával, že příjemce veřejné podpory bude samo ministerstvo proaktivně zveřejňovat,“ okomentoval pirátský poslanec Lukáš Bartoň. 

 

Přes tisíc malých klubů dostalo cca 118 mil. Kč v rámci výzvy COVID - Sport I. Šlo o organizace se stovkami tisíc členů, kde se sportu věnují děti a mládež, nyní 74 klubů z oblasti vrcholového profesionálního sportu dostalo 459 miliónů Kč v rámci výzvy COVID - Sport II. Vláda navíc omezila okruh žadatelů z okruhu profesionálního sportu na fotbal, hokej, basketbal, volejbal a házenou. 

 

> „Samozřejmě rozumíme tomu, že prvoligové kluby mají vysoké náklady na provoz, přesto je tady řada jiných sportovních klubů na špičkové úrovni, které nedostaly nic, nebo v porovnání s prvoligovými kluby jen drobné. A to není fér,“ uvedl Lukáš Bartoň.

 

Profesionální prvoligové kluby většinou navíc žádaly podporu v řádech milionů nejen z vládních podpor, ale také rozpočtů samospráv.

 

> „Jako náměstkyně pro školství a sport řeším po celou dobu pandemie mnoho žádostí prvoligových klubů i stovek dalších sportovců a klubů o finanční podporu na provoz. Vzhledem k tomu, že přidělené dotace nebyly zveřejněny, kolegové ve vedení jiných měst ani já jsme netušili, kolik už kluby získaly peněz z vládních programů. Samozřejmě bychom kluby nenechali na holičkách a pomohli i tak, pro spravedlivé rozhodnutí je ale tato informace naprosto zásadní. Nechápu, proč nebyl dosud seznam příjemců zveřejněn. Zajímala by mne také kritéria výběru konkrétních sportů,“ uvedla Andrea Hoffmannová, náměstkyně primátora Ostravy pro školství a sport.



* [Seznam příjemců COVID - Sport I je zveřejněn na webu NSA](https://agenturasport.cz/wp-content/uploads/2021/01/COVID-SPORT-I.pdf).


* [Seznam příjemců COVID - Sport II dosud ministerstvem nezveřejněný](https://www.pirati.cz/assets/pdf/covid-sport.pdf).

