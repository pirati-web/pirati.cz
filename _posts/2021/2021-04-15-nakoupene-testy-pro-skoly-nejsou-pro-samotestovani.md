---
date:         2021-04-15
category:     blog
tags:         bezpečnost vzdělávání koronavirus
layout:       post
title:        "Testy pro školáky, které nakoupila vláda, nebyly původně vůbec určeny pro samotestování. Kabinet ohrozil bezpečnost žáků i učitelů, zjistili Piráti"
image:        /assets/img/articles/2021/tomas-vymazal01.jpg
author:       
---

 

Praha, 15. dubna 2021 – Piráti dnes během interpelací na premiéra upozornili na závažné zjištění svého analytického týmu týkající se testů Singclean, které jsou nyní distribuovány do škol. Zmíněné testy nakoupené vládou pro samotestování žáků, totiž nebyly původně vůbec pro samotestování určeny. Na obalech jednotlivých testovacích sad je uvedeno nasopharyngeal swab. Jedná se tedy o testy určené pro stěr z nosohltanu, zadní části nosu, který může v praxi dělat pouze zdravotník. Nikoliv z kraje nosu, jak se uvádí i v instruktážním videu. Tuto změnu pravděpodobně umožnilo MZČR, otázkou však je, na základě jakých podkladů. Tato odchylka od původního určení testů může být podle Pirátů důvodem, proč masivní testování ve školách vykazuje velmi nízký záchyt pozitivních případů mezi dětmi - což neodpovídá tomu, jak je nákaza široce rozšířená v populaci. Poslanec Pirátů Tomáš Vymazal proto vyzval v interpelaci šéfa kabinetu Andreje Babiše, aby situaci vysvětlil.

 

> „Testování ve školách je zásadní pro bezpečný návrat dětí do škol. Vláda však opět selhává v realizaci. Není přijatelné, že stát nakoupil testy, aniž by si ověřil jejich funkčnost. Navíc doporučil jejich používání v rozporu s původním manuálem výrobce. V žádném případě nemůže jít o testy určené k samotestování, už jen kvůli tomu, že výtěr z nosohltanu může provádět pouze zdravotník. Kabinet tedy opět v krizi vyhodil miliony korun oknem, ohrozil bezpečí žáků, jejich rodin a fungování prezenční výuky. Testování ve školách v podání vlády má zhruba takovou účinnost jako pojídání polévky vidličkou,“ uvedl Vymazal.

 

> „To, že změním obal testovací sady, rozhodně negarantuje, že mohu použít jako vstup jiný biologický materiál či zvolit jinou metodu odběru. Dle dostupné odborné literatury je v přední části nosu významně nižší koncentrace viru než v oblasti nosohltanu, tomu musí odpovídat i vyšší citlivost testu. Pro změnu určení testu a způsobu odběru musí Ministerstvo zdravotnictví disponovat robustními validačními zkouškami. Otázkou je, zda jimi resort vůbec disponuje. Bez nich se jedná o ohromnou nezodpovědnost,” okomentoval situaci i pirátský poslanec Petr Třešňák, který je místopředsedou Zdravotnického výboru PS.

 

Piráti již v březnu zveřejnili svoji strategii pro bezpečný návrat žáků do škol. V ní mimo jiné upozorňují na nutnost zajištění opravdu kvalitních neinvazivních testů. 

