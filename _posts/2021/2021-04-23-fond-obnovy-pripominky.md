---
date:         2021-04-23
category:     blog
tags:         finance evropská-unie
layout:       post
title:        "Piráti a Starostové zaslali vládě připomínky k Národnímu plánu obnovy. 180 miliard z EU má jít na modernizaci země, ne lepení dluhů kabinetu"
image:        /assets/img/articles/2021/frantisek-kopriva02.jpg
author:       
---




Praha, 23. dubna 2020 – Koalice Pirátů a STAN zaslala celkem 35 připomínek k Národnímu plánu obnovy, který je základem pro čerpání až 180 miliard Kč z evropského Fondu obnovy. Vláda předložila dokument do meziresortního připomínkového řízení na poslední chvíli, tedy pouhé 3 týdny před termínem odevzdání Evropské komisi. Piráti jí přitom zaslali své návrhy a nabídli pomoc se sestavováním plánu již v prosinci loňského roku. Obě strany také iniciovaly mimořádnou schůzi Sněmovny, kde o Národním plánu obnovy diskutovaly s vicepremiérem Karlem Havlíčkem. Kvůli přestávkám, které si vzal klub ANO a následně klub SPD, však Sněmovna nestihla hlasovat o navrženém usnesení, vyzývajícím vládu k tomu, aby zaslané připomínky vypořádala. STAN a Piráti budou nyní trvat na projednání finální verze dokumentu na plénu.


> „Máme obrovskou příležitost ekonomicky posunout Českou republiku směrem k době postcovidové, podobně jako se tomu stalo třeba v poválečném období díky Marshallově plánu. Například v oblasti digitalizace požadujeme větší důraz na investice do IT expertů ve státní správě, jinak hrozí, že budou uzavírány nevýhodné smlouvy, šité na míru velkým IT firmám. Stejně tak je důležité, aby investice vedly k lepšímu propojení IT systémů, které budou přívětivé pro občany, a posílit kybernetickou bezpečnost,“ popsal pirátský poslanec František Kopřiva.


> „V oblasti ochrany vody v krajině nesouhlasíme s výstavbou betonových vodních nádrží, neboť  mokřady, tůně nebo protierozní meze řeší stejný problém efektivněji, levněji a výrazně méně invazivně. V oblasti vzdělávání oceňujeme fond pro poskytování IT vybavení znevýhodněným žákům a rozvoj informatického myšlení a digitálních kompetencí, nicméně požadujeme, aby byla zahrnuta i učiliště a počítalo se s rekvalifikacemi právě například v uhelných regionech,“ doplnil Kopřiva. Piráti a STAN se podle něj obávají, zda bude vláda schopna uhlídat správné cílení investic nejen na papíře, ale i v praxi, a zajistit férové čerpání dotací. 


> „Cílem Národního plánu obnovy není zalepit díry ve veřejných rozpočtech nebo přihrávat dotace velkým hráčům ze zastaralých odvětví, ale zmodernizovat stát a naši ekonomiku, aby byla udržitelná a konkurenceschopná v 21. století. Investice hrazené z unijního Fondu obnovy mají jít primárně do perspektivních odvětví, kde budou pracovní místa i v roce 2050, a mají pomoci především malým a středním podnikům. V případě státní správy pak musí být důraz na rozvoj strukturálně postižených regionů,“ okomentoval i 1. místopředseda STAN Jan Farský s tím, že je třeba, aby vláda ohlídala, aby byly investice v souladu s klimatickými a digitálními cíli EU.


> „Nutné je rovněž zohlednit sociální rozměr investic s důrazem na vzdělání. Pro firmy a samosprávy musí vláda zároveň zajistit férové a snadné čerpání dotací,“ uzavřel Farský.


**Piráti a Starostové prosazují využití financí z EU na tyto priority:**

* modernizaci ekonomiky, 

* rekvalifikaci pracovníků,

* modernizaci školství  a rozvoj pedagogických pracovníků, 

* ochranu vody a krajiny, 

* transparentní a efektivní IT systémy, 

* zateplování budov, 

* vysokorychlostní železnice, 

* elektromobilitu, 

* kyberbezpečnost. 


**[Kompletní seznam připomínek Pirátů a STAN k Národnímu plánu obnovy](https://pirati.cz/assets/pdf/Kompletní seznam připomínek Pirátů a STAN k NPO.pdf).**
