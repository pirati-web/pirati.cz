---
date:         2021-04-24
category:     blog
tags:         finance evropská-unie kontrola-moci-a-mocných
layout:       post
title:        "Piráti a Starostové vyzvou úřady, aby se řídily finálním auditem Evropské komise a vymohly přes 20 miliard korun z Agrofertu"
image:        /assets/img/articles/2021/36_Bartos.jpg
author:       
---




Praha, 24. dubna 2021 - Evropská komise definitivně potvrdila,  že české a evropské předpisy jsou porušovány s ohledem na střet zájmů premiéra. Společnosti z koncernu Agrofert tak několik let nezákonně získávaly dotace a zakázky. Předseda Pirátů Ivan Bartoš se společně s předsedou Starostů Vítem Rakušanem rozhodl odeslat dopis 3 ministerstvům, státnímu podniku Lesy ČR a společnosti Čepro, aby konečně přestaly porušovat zákony a začaly vymáhat nezákonně přidělené prostředky daňových poplatníků. Touto nezákonnou činnosti se již dva roky na základě trestního oznámení Pirátů zabývá elitní policejní útvar NCOZ, který zahájil úkony trestního řízení. 

> „Do současné situace nás přivedla chamtivost pana premiéra. Agrofert musí dodržovat zákony stejně jako běžný občan, a proto musí vrátit přes 20 miliard korun. Učinili jsme maximum, aby ochránili prostředky občanů,” upozorňuje Bartoš. 

Ivan Bartoš již v prosinci 2018 vyzval úřady, aby se řídily evropskými a českými předpisy ke střetu zájmů a zamezily bolestivým škodám daňových poplatníků. Opět tak učinil v červenci 2019 a dnešní výzva úřadům je tedy již třetí v pořadí. 

> „Nakonec jsme byli nuceni podat trestní oznámení. Pirátský analytický tým během posledních 2 let doručil kriminalistům dalších 5 doplnění k trestnímu oznámení a celkově tak zaslal již více jak 100 příloh - analýz, propočtů a důkazních materiálů,” vysvětluje Bartoš.    

> „Závěrečná zpráva Evropské komise není překvapení, bylo to jasné od počátku a tato zpráva to jen definitivně potvrdila: Andrej Babiš je ve střetu zájmů, rozhoduje o dění v Agrofertu, je příjemce peněz z něj a zároveň jeho vláda rozhoduje o dotacích z peněz nás všech. Když se nad tím zamyslíme, je to krádež za bílého dne. Zkrátka si postupně privatizuje tento stát a využívá jej pro svůj soukromý byznys,” uvedl předseda Starostů Vít Rakušan.

> „Audit Evropské komise se zabýval neoprávněným čerpáním evropských dotací, ovšem stejné předpisy se týkají rovněž národních dotací a veřejných zakázek. Spočítali jsme tedy, že během 3 let získal koncern Agrofert neoprávněně přes 20 miliard korun. Největší položkou z této částky jsou veřejné zakázky přidělené společnosti Čepro a státním podnikem Lesy ČR,” vysvětluje analytik Pirátů Janusz Konieczny 
