---
date:         2021-04-27
category:     blog
tags:         finance evropská-unie
layout:       post
title:        "Léčba rakoviny, digitalizace či výzkum klimatu. I na to půjdou evropské peníze, schválili europoslanci"
image:        /assets/img/articles/2021/mikulas-peksa02.jpg
author:       
---




Brusel, 27. dubna 2021 – Europoslanci dnes schválili zásadní investiční balík programu Horizont Evropa, kterým bude Evropská unie hradit výzkum i inovace v letech 2021 až 2027. Program počítá s celkovým rekordním rozpočtem 95,5 miliardy EUR. Pirátský europoslanec Mikuláš Peksa vnímá pozitivně, že investice mají jít i na klimatickou krizi nebo léčbu rakoviny.

> „Mezinárodní vědecká spolupráce je naprosto zásadní pro udržitelnou a digitální transformaci a pro řešení globálních výzev, jako je například klimatická krize. Program Horizont Evropa přináší téměř 100 miliard EUR na investice do výzkumu, vývoje a inovací na všech úrovních – od základního výzkumu po komerční aplikace,“ říká Peksa.

Výzkumný program EU zajišťuje krátkodobé a dlouhodobé financování výzkumu a inovací, peníze mají jít i na systémy zdravotní péče. Díky programu bude možné se připravit se na budoucí pandemie a zároveň pomoci průmyslu snížit emise uhlíku. Ty nejen přispívají k zhoršování klimatické krize, ale znečištěný vzduch také stále ukrajuje roky života českých občanů.

> „Slibnou novinkou jsou v tomto programovém období také tzv. výzkumné mise, tedy konkrétní výzkumné priority, mezi které byly zařazeny klimatické změny, výzkum léčby rakoviny, ochrana oceánů a velkých vodních ploch, chytrá města a výzkum půdy i technologií produkce jídla,“ vysvětluje europoslanec Mikuláš Peksa.

Program Horizont Evropa v minulosti Piráti kritizovali kvůli nedostatečné možnosti zajistit kontrolu Evropského parlamantu. Podle Pirátů chybí rovnocenný přístup k financím pro všechny členské státy a možnost vyloučit neetické projekty, například vývoj technologií ke sledování lidí. Proto budou pirátští europoslanci program sledovat a prověřovat při každoročním schvalování výročních auditních zpráv o využívání peněz Evropskou komisí.
