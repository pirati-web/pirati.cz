---
date:         2021-04-28
category:     blog
tags:         zahraničí evropská-unie bezpečnost
layout:       post
title:        "Pirátka Gregorová bojuje v Bruselu za rezoluci proti Rusku"
image:        /assets/img/articles/2021/marketa-gregorova03.jpg
author:       
---




Brusel, 28. dubna 2021 – Evropský parlament se dnes zabývá rezolucí požadující mimo jiné odškodnění pro pozůstalé po obětech útoku ve Vrběticích. Rezoluci prosazuje pirátská europoslankyně Markéta Gregorová. Kromě výbuchu ve Vrběticích řeší rezoluce také ohrožování hranic Ukrajiny a zhoršující se zdravotní stav ruského opozičníka Alexeje Navalného. 

> „V kauze výbuchu muničních skladů se za Českou republiku postavili naši spojenci, a i díky tomu jsme si mohli dovolit nastolit velvyslaneckou paritu na našich ambasádách. Díky podpoře od našich spojenců a partnerů jsme mohli ukázat Ruské federaci, že jsme suverénní země, kterou nebude Kreml používat, jak se mu zrovna hodí,” řekla dnes na plenárním zasedání Markéta Gregorová.

> „Nesmírně si vážím podpory, které se nám dostává od celého Evropského parlamentu. Nejen, že do usnesení byly zahrnuty naše požadavky na odškodnění rodin občanů, kteří před sedmi lety zahynuli při výbuchu ve Vrběticích. Dočkali jsme se také podpory při vyloučení Rosatomu z výběrového řízení na stavbu Dukovan,“ uvedla dále Gregorová.

> „Reakce ruské federace rovněž ukazuje, že když se EU spojí a vytyčí červenou linii, má to dopad. 27 roztříštěných zahraničních politik bude vždy slabších než jedna silná. Budiž to poučením pro naše budoucí jednání s Kremlem. Budiž to ponaučením pro naše budoucí jednání s Kremlem,“ dodala.

> „Vyzývám proto, abychom nenechávali Moskvu neustále testovat, co ještě vydržíme, aniž bychom reagovali. České oběti útoku ve Vrběticích si zaslouží odškodnění, Alexej Navalnyj musí dostat zdravotní péči, Ukrajina potřebuje záruky bezpečí. Češi, Navalnyj i Ukrajinci by neměli čelit ruské agresi sami. Všichni Evropané se musí spolehnout na silnou a jednotnou Evropskou unii v zádech, a je to i naše zodpovědnost,“ uzavřela Gregorová své vystoupení.

* [Odkaz na vystoupení](https://www.facebook.com/MEPGregorova/posts/2908432206097628)
