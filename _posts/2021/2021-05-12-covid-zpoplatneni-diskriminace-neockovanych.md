---
date:         2021-05-12
category:     blog
tags:         zdravotnictví koronavirus evropská-unie
layout:       post
title:        "Zpoplatněním testu na covid diskriminujeme při cestování nenaočkované, říká Kolaja"
image:        /assets/img/articles/2021/marcel-kolaja00.jpg
author:       
---
 
 

Brusel/Praha, 12. května 2021 - Úvahy ministerstva zdravotnictví zpoplatnit antigenní testy jsou v rozporu s pozicí europarlamentu k tzv. covid pasům. Do ní se pirátským europoslancům podařila prosadit výzva, aby členské státy testy na covid-19 poskytovaly zdarma. V opačném případě by podle Pirátů totiž šlo o diskriminaci těch občanů, kteří se dosud nenaočkovali a přesto chtějí cestovat.

> „Od začátku říkáme, že covid certifikát nesmí být nástroj, jak někoho diskriminovat. Proto doufám, že i národní vlády budou nakonec souhlasit s pozicí Evropského parlamentu, podle které mají být testy na covid-19 zdarma. Očkování je přeci také zadarmo,“ vysvětluje pirátský místopředseda Evropského parlamentu Marcel Kolaja.

Pokud by Česko i navzdory schválenému nařízení antigenní testy zpoplatnilo, hrozila by mu podle Kolaji žaloba. 

> „Evropská komise by mohla s Českou republikou zahájit tzv. řízení o nesplnění povinnosti, které by v poslední fázi mohlo skončit i sankcemi,“ varuje Kolaja. Ten zároveň připomíná, že také veškeré národní certifikáty, které členské státy zavedou například pro vstup do restaurací, musí být podle nařízení propojitelné s evropskou variantou. „Cílem je vyhnout se opět diskriminaci ale i fragmentaci, a mít silnou evropskou ochranu údajů, kterou společný certifikát i díky našemu tlaku nakonec zaručuje,“ dodává.

Nařízení dosud není v platnosti, ještě ho musí schválit členské státy a europarlament v trialogu. Očkovací centra a lékaři by měli očkovací pasy začít vydávat v červnu.
