---
date:         2021-05-12
category:     blog
tags:         kontrola-moci-a-mocných evropská-unie
layout:       post
title:        "„I ty jsi Brusel!“ Pirátka Gregorová chce zapojit Čechy do rozhodování o budoucnosti Evropy"
image:        /assets/img/articles/2021/marketa-gregorova00.jpg
author:       
---
 
 


Brusel, 12. května 2021 – Evropská unie sbírá do prázdnin od všech občanů návrhy na své směřování. Europoslankyně Markéta Gregorová založila české fórum. Konference vrcholí závěrečnou zprávou za rok a půl, tedy v čase českého předsednictví.

Symbolicky v Den Evropy, 9. května, zahájila Evropská unie tzv. Konferenci o budoucnosti Evropy. Během následujících 18 měsíců chce EU získat a zpracovat podněty od občanů ke svému středně a dlouhodobému směřování, od konkrétních opatření a časem možná až po úpravy stávajících smluv.

Návrhy od všech občanů sbírá EU prostřednictvím online platformy [futureu.europa.eu/](https://futureu.europa.eu/). Přispět může kdokoliv. Nejlépe v angličtině, kvůli srozumitelnosti pro další účastníky. Zabývat se ale Evropská unie bude hlavně návrhy, které na platformě získají podporu dalších účastníků. Naopak redakce platformy vyřadí návrhy, které označí jako duplicitní.

> „Je to historický experiment, který velmi konvenuje pirátskému pojetí demokratických mechanismů. Zároveň je to jedinečná možnost pro všechny, kdo mají – mnohdy oprávněný – pocit, že Brusel jedná bez nich,“ podotýká pirátská europoslankyně Markéta Gregorová, která hned první den založila veřejné fórum, na které může každý psát svoje připomínky a nápady.

> „Evropská unie se bude zabývat hlavně návrhy, které na platformě získají podporu dalších zúčastněných, a naopak bude vyřazovat ty duplicitní. Proto je důležité, abychom se dokázali zorganizovat a vzájemně podpořit. Aby myšlenky, které považujeme za důležité pro další vývoj společnosti, pronikly i do debaty o budoucích normách a reformách evropské politiky,“ vysvětluje svůj krok Gregorová.

Vrcholem konference bude závěrečná zpráva. Je pravděpodobné, že některá z navržených opatření bude coby předsedající stát řídit i Česká republika, která se zhostí předsednictví Rady EU v polovině příštího roku. I to by podle Gregorové mohlo Čechy motivovat k většímu zapojení. 

> „Tím, že při předkládání závěrečné zprávy budeme zrovna EU předsedat, budou právě naše postoje a naše aktivita více na očích. To je jedinečná možnost, jak si můžou Češi vyzkoušet sílu svého hlasu v rámci EU,“ vybízí Gregorová.

> „Svoje návrhy můžete psát přímo na oficiální platformu – a to do prázdnin. Moje fórum tu bude pro ty z vás, kdo chtějí svoje návrhy diskutovat, sbírat na ně odezvu, anebo pro ně rovnou hledat stoupence. Návrhy, které projdou naším vláknem, bude snazší podpořit kolektivně a zvýšit tak jejich šance, že se objeví v závěrečné zprávě. I to bude můj cíl,“ dodává europoslankyně.
 
