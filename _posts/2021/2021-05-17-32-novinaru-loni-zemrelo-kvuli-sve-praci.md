---
date:         2021-05-17
category:     blog
tags:         média evropská-unie bezpečnost svoboda-slova
layout:       post
title:        "Loni zemřelo na světě kvůli své práci 32 novinářů, upozorňují europoslanci v den, kdy by Ján Kuciak oslavil 31. narozeniny"
image:        /assets/img/articles/2021/marcel-kolaja00.jpg
author:       
---
 


Brusel, 17. května 2021 – Studenti ale i zástupci široké veřejnosti mají možnost vyhrát novinářskou cestu do Evropského parlamentu v Bruselu. Europoslanci napříč politickým spektrem vyhlašují soutěž, jejímž cílem je zjistit, jak by mělo vypadat ideální novinářské prostředí, ve kterém budou svobodná média prosperovat. Právě dnes by totiž oslavil 31. narozeniny slovenský novinář Ján Kuciak, kterého v roce 2018 zavraždila slovenská mafie. 

Ján Kuciak nebyl zdaleka jediným novinářem, kterého potkal tragický osud. Podle neziskové organizace Výboru na ochranu novinářů (CPJ) v minulém roce zemřelo na světě při své práci celkem 32 novinářů. Svoboda médií je podle ní navíc ohrožena ve více než 130 zemích světa. 

> „Politici nesmí novinářům diktovat, co nebo o čem mají psát. Musíme vytvářet a udržovat takové prostředí, ve kterém se novináři nebudou bát pracovat,” říká pirátský místopředseda Evropského parlamentu Marcel Kolaja, který společně s Michaelou Šojdrovou (KDU-ČSL) a Radkou Maxovou (nestr. za ČSSD) upozorňují na klesající svobodu médií napříč Evropou.

> „Je nadmíru jasné, že boj za svobodná média a za prostředí, ve kterém se novináři nebojí pracovat, zdaleka není dokonán. Stejně jako boj za svobodnou společnost totiž nikdy nekončí a vyžaduje naši neustálou bdělost,“ dodává Kolaja. 

> Europoslankyně Michaela Šojdrová zároveň zmiňuje situaci v Radě ČT. „Současný politický tlak na Českou televizi je alarmující. Ochránit nezávislost veřejnoprávních médií je výzva i pro europoslance. Evropská legislativa přistupuje k médiím spíš z hlediska pravidel vnitřního trhu a fungování hospodářské soutěže. Ukazuje se, že je na čase vytvořit společný evropský rámec pro svobodné fungování médií. Včetně těch veřejnoprávních,” říká europoslankyně. Šojdrová i Kolaja na problém opakovaně upozorňují ve Výboru pro kulturu a vzdělávání v Evropském parlamentu, ve kterém oba působí. 

> „Financování médií musí být průhledné, nesmíme dopustit, aby média byla kontrolována oligarchy. Každý z nás by měl jednoduše zjistit, kdo financuje média, která čteme. Zde musí bez výjimky platit stoprocentní transparentnost,” uvádí Radka Maxová, která se ve  zvláštním výboru pro zahraniční vměšování do všech demokratických procesů v Evropské unii zabývá také dezinformacemi.

Europoslanci vyzývají veřejnost, aby s nimi sdílela, jak má vypadat prostředí, ve kterém svobodná média budou prosperovat. Nejlepší návrh bude vyhodnocen mezinárodními neziskovými organizacemi [Committee to protect journalists a European Centre for Press & Media Freedom](), které vyhlásí vítěze soutěže. Ten potom získá novinářskou cestu do Evropského parlamentu a další ceny. Více informací na [zasvobodnamedia.cz](https://www.zasvobodnamedia.cz). 
