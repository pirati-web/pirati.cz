---
date:         2021-05-19
category:     blog
tags:         evropská-unie kontrola-moci-a-mocných
layout:       post
title:        "Peksa: Agrofert musí začít vracet peníze. Zaspala Komise i česká vláda"
image:        /assets/img/articles/2021/mikulas-peksa00.jpg
author:       
---


Brusel, 19. května 2021 – Český systém rozdělování dotací zneužíval peníze určené pro podporu malých a středních firem, a poškodil tak veřejné rozpočty. Na dnešním plenárním zasedání Evropského parlamentu to řekl pirátský europoslanec Mikuláš Peksa. Europoslanci debatovali o střetu zájmu českého premiéra a o rezoluci, která požaduje ochranu unijního rozpočtu před Andrejem Babišem.

> „V Česku vznikl systém, který na masivní škále zneužíval peníze určené pro podporu malých a středních firem, a v důsledku tak poškodil nejenom veřejné rozpočty, ale i jednotlivé další podnikatele a tržní soutěž,“ řekl na dnešním zasedání europoslanec Mikuláš Peksa. Podle něj je naprosto jednoznačně premiér ve střetu zájmu a žádné množství výmluv to nemůže změnit.

> „Zástěrkou byl primitivní svěřenský fond ovládaný premiérovou rodinou, jehož celý obsah může Andrej Babiš mávnutím ruky získat zpět. V tu chvíli je asi zjevné, že má premiér přímý osobní zájem na tom, aby firmy v tomto svěřenském fondu dostávaly štědré dotace: jsou to stále jeho firmy a jeho zájem,“ vysvětloval kolegům Peksa, který svojí kritikou nešetřil ani Evropskou komisi. Ta podle něj zaspala.

> „Protahování auditů na poslední chvíli a kus za ní není vizitkou řádného správce svěřených prostředků. Na jeden z auditů dokonce oficiálně stále čekáme. Tahle liknavost a spolupráce s oligarchou ale má vyšší cenu než jen peníze. Kromě peněz přišla Unie i o tu nejcennější měnu: důvěru,“ prohlásil europoslanec.

Peksa v rezoluci, kterou budou europoslanci schvalovat v červnu, prosazuje zastavení veškerých dotací pro Agrofert kvůli premiérově střetu zájmu. Peksa také požaduje, aby se konec příjmů z unijního rozpočtu nedotknul českých daňových poplatníků, ale pouze holdingu Agrofert. Rezoluce je dosud nejostřejší kritikou českého premiéra.
