---
date:         2021-05-21
category:     blog
tags:         covid certifikat pirati 
layout:       post
title:        "Covid certifikáty musí být bezplatné, důvěryhodné a uživatelsky přívětivé. Výbor na návrh Pirátů také vyzval k uvolnění patentů na vakcíny"
image:        /assets/img/articles/2021/frantisek-kopriva00.jpg
author:       
---

Praha, 21. května 2021 – Místopředseda Výboru pro evropské záležitosti PS František Kopřiva prosadil na dnešní schůzi usnesení, aby digitální zelené certifikáty byly vydávány zdarma, uznávány ve všech členských státech a aby Evropská unie důsledně dbala na ochranu osobních údajů občanů. Navázal tak na práci pirátských europoslanců. Výbor také přijal jeho doporučení, aby se uvolnila patentová ochrana u vakcín financovaných z veřejných peněz. 

 

> „Covid certifikáty jsou velkým krokem pro snadné a bezpečné cestování, využívání služeb a vstup například na kulturní akce. Prosazujeme ovšem, aby cestovat a využívat služby mohli i lidé bez certifikátu, pokud existuje alternativa například v podobě karantény nebo podstoupení testu na místě,” popsal pirátský poslanec František Kopřiva.

 

> Důležitým aspektem je podle něj také ochrana soukromí, aby nebylo možné zpětně dohledat, kde o ověření občan požádal a nedocházelo ke zneužití dat o pohybu. „Klíčovým předpokladem efektivního fungování certifikátů je – stejně jako u očkování – důvěra občanů a bezplatnost. Proto požadujeme důslednou ochranu osobních údajů, možnost výběru mezi elektronickou a papírovou verzí a uznatelnost napříč Evropou,” doplnil Kopřiva s tím, že Piráti také vyzvali na výboru k uvolnění patentové ochrany u vakcín financovaných z veřejných zdrojů. 

 

> „Těší mě, že se výbor za mnou navržené uvolnění patentů postavil. Očkovací látky jsou totiž nyní špatně dostupné pro hospodářsky méně vyspělé státy nebo např. Tchaj-wan. Tento krok podporuje asi stovka zemí v rámci WTO včetně administrativy prezidenta USA  Bidena. Usnadnil by dostupnost vakcín pro celý svět, což je nutná podmínka pro ukončení pandemie a ve výsledku může ochránit i nás před rizikem dalších mutací. Kromě zřejmého veřejného zájmu byl navíc vývoj vakcín výrazně spolufinancován z našich daní,” uvedl poslanec.

 

Naopak neúspěšně dopadla výzva k zajištění bezplatného testování občanů. Vláda sice slíbila testy zdarma přes léto, nicméně nepodpořila návrh Evropské unie, který počítal s testy zdarma na rok dopředu.  

