---
date:         2021-05-21
category:     blog
tags:         zdravotnictví koronavirus evropská-unie
layout:       post
title:        "Konec patentů na vakcíny, vyzývá europarlament. Blíží se konec pandemie?"
image:        /assets/img/articles/2021/marcel-kolaja00.jpg
author:       
---



Brusel, 21. května 2021 – Dočasně uvolnit patentová omezení na vakcíny a další přípravky spojené s nemocí covid-19 navrhuje europarlament ve své včerejší rezoluci. Ta obsahuje výzvu Komisi podpořit výjimku z patentových omezení. Podle pirátských europoslanců by to pomohlo vyřešit nedostatek vakcín například v Africe či Indii.

> „Evropská komise i členské země by měly na výzvu Evropského parlamentu rychle reagovat. Opravdu už je na čase změnit přístup k patentům na vakcíny proti covidu-19. Vždyť v Indii na něj již zemřelo téměř 300 000 lidí. Co víc ještě potřebujeme, abychom si uvědomili, že naočkovat se musí co největší množství světové populace? Jen tak se totiž budeme moci skutečně radovat z toho, že jsme nad pandemií vyzráli,“ vysvětluje pirátský místopředseda Evropského parlamentu Marcel Kolaja.

Ten už v březnu společně s dalšími Piráty vyzval českou vládu, aby dočasnou výjimku z patentů podpořila. Myšlenku podporuje asi stovka zemí v rámci Světové obchodní organizace (WTO). Nově se k významným podporovatelům řadí také Spojené státy, které také chtějí uvolnit patenty na očkování. Proti je například Austrálie, Brazílie, Švýcarsko nebo Velká Británie.

> „Pokud nebudou mít chudší státy čím očkovat, může to vést k vytváření nových mutací viru, které se později rozšíří i k nám. Abychom se skutečně mohli vrátit k normálním životům, musíme proočkovat občany všech zemí, a to rychle,“ uzavírá Kolaja.
