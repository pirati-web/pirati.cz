---
date:         2021-05-24
category:     blog
tags:         evropská-unie bezpečnost
layout:       post
title:        "„Lukašenko de facto unesl vnitrounijní letadlo.“ Pirátka Gregorová žádá ostrou odezvu"
image:        /assets/img/articles/2021/marketa-gregorova06.jpg
author:       
---
 


Brusel, 24. května 2021 – Pirátská europoslankyně Gregorová v reakci na faktický únos letadla společnosti Ryanair v Bělorusku apeluje na šéfa unijní diplomacie Josepa Borrella, aby ostře reagoval: zpřísněním sankcí vůči Lukašenkovu režimu, omezením letového provozu nad Běloruskem, nebo například vyhošťováním Lukašenkových diplomatů.

Let soukromé společnosti Ryanair z Atén do Vilniusu byl tuto neděli neočekávaně odkloněn na letiště v Minsku v doprovodu běloruské stíhačky. Oficiálním důvodem měla být zpráva o bombě na palubě. Žádná bomba nalezena nebyla, zato běloruská policie zadržela šéfredaktora kanálu Nexta a další osoba. Nexta přitom dlouhodobě tvoří opozici vůči Lukašenkovu režimu.

> „Lukašenko de facto unesl vnitro-unijní letadlo, aby zadržel člena běloruské opozice, Romana Protaseviče, kterému hrozí trestem smrti,“ komentuje incident europoslankyně Markéta Gregorová.

> „Situace v Bělorusku se nelepší, to je bohužel smutný fakt. Nepomohly ani sankce, ani aktivnější podpora občanské společnosti. Lídryně opozice Světlana Tichanovská měla zanedlouho navštívit mj. i Českou republiku, běloruská opozice obdržela v Evropském parlamentu Sacharovovu cenu – ani aktivnější podpora občanské společnosti ze strany EU ovšem evidentně nepomohla. Únos letadla je neuvěřitelná zvůle a vyžaduje ostrou odezvu,“ apeluje Gregorová.

> „Není to již ‚jen‘ otázka podpory běloruských občanů a jejich boje za svobodu, ve kterém máme logicky omezené pole působnosti. Nyní je ve hře i ochrana občanů Evropské unie,“ varuje pirátská europoslankyně.

> „Budu tedy apelovat na šéfa unijní diplomacie, Borrella, aby přikročil k rázným krokům. Ten již oznámil, že bude zahájeno mezinárodní vyšetřování a diskuze na setkání Evropské rady. Je podle mě nutné dát Lukašenkovi konečně najevo, kde jsou jeho hranice. Možností může být omezení letového provozu nad Běloruskem nebo zpřísnění sankcí vůči jeho osobě a těm zodpovědným za odklon letadla. Vyhošťování diplomatů je další možností,“ uzavírá Gregorová.
