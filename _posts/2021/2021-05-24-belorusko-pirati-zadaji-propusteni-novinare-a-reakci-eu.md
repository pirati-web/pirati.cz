---
date:         2021-05-24
category:     blog
tags:         média evropská-unie bezpečnost cenzura
layout:       post
title:        "Piráti vyzvali Bělorusko k okamžitému propuštění novináře Ramana Prataseviče a jeho přítelkyně Sofie Sapegové. Žádají i tvrdou reakci od EU"
image:        /assets/img/articles/2021/ivan-bartos01.jpg
author:       
---
 
 

Praha, 24. května 2021 - Piráti vyzvali běloruské úřady k okamžitému propuštění běloruského novináře Ramana Prataseviče a jeho přítelkyně Sofie Sapegové. Žádají i sankce vůči Bělorusku na úrovni EU. „Únos Prataseviče z letu mezi Aténami a Vilniusem, dvěma hlavními městy Evropské unie v Schengenském prostoru, představuje skandální narušení integrity Evropské unie,“ uvedl předseda Pirátů Ivan Bartoš v reakci na nedělní událost. 

> „Vítám předvolání běloruského velvyslance českým ministrem zahraničí, jsou však potřeba i další kroky. V těchto dnech se sejdou evropští lídři na summitu v Bruselu. Vyzývám je k tomu, aby vyslali jasný signál, že toto chování se nesmí opakovat. Odpovědí mají být sankce, mohlo by dojít například k zákazu běloruské letecké společnosti Belavia v prostoru EU, nebo zakázat přelety nad běloruským územím. Mělo by také být spuštěno mezinárodní vyšetřování celé události. Evropa musí umět ochránit své občany a své hosty,“ řekl Bartoš, který se dnes ráno ohledně incidentu spojil telefonicky i s litevským velvyslancem v Praze, Laimonasem Talat-Kelpšou.

> „Panu velvyslanci jsem sdělil naši podporu. Litva je pro mnohé běloruské občany bojující s diktaturou bezpečným přístavem a my nesmíme dopustit, aby se na tom něco změnilo. Vývoj v Bělorusku dlouhodobě sleduji s velkým znepokojením. Lukašenkův režim od loňského srpna zatkl už 30 tisíc lidí, a pro některé to byl rozsudek smrti. Jen před dvěma dny ve vězení zemřel Vitoľd Ašurak. Ve vězení dodnes sedí i několik novinářů, nebo Maryja Kalesnikavová, jejímž zločinem bylo účastnit se voleb. Teď se k zatčeným přidal ještě zakladatel telegramového kanálu Nexta, který byl naprosto zásadní pro koordinaci protestů proti zfalšovaným volbám. Hrozí mu až 15 let za mřížemi,“ doplnil předseda Pirátů. 
