---
date:         2021-05-25
category:     blog
tags:         sněmovna legislativa životní-prostředí
layout:       post
title:        "Piráti prosadili zahrádkářský zákon v původní podobě, Sněmovna odmítla okleštěnou senátní verzi"
image:        /assets/img/articles/2021/jan-posvar00.jpg
author:       
---
 

Praha, 25. května 2021 – Poslanecká sněmovna dnes schválila zahrádkářský zákon spolunavržený poslancem Pirátů Janem Pošvářem. Senátní pozměňovací návrh, který by ze zákona odstranil zásadní ustanovení, poslanci odmítli. Cílem přijatého zákona je zakotvení zahrádkářství a zahrádkářských kolonií v legislativě a jejich ochrana před developery. Zákon přispěje k efektivnějšímu zadržování vody na obhospodařované půdě a k celkovému zlepšení stavu městské zeleně a klimatu ve městech. Zahrádky také podporují samozásobitelství, jehož význam v době ekonomické krize roste. 

 

> „Konečně se nám povedlo uvést v život zákon, který je na západě již desítky let standardem. Zahrádkáři neměli dosud žádné jistoty, žádné právní ukotvení jejich činnosti a s tím i nějakou související ochranu „na míru“. Přitom se jedná o významnou činnost, která má pozitivní dopady na celou společnost,“ uvedl Pošvář. 

 

> Podobu zákona projednávali předkladatelé s Českým zahrádkářským svazem, přesto jeho přijetí provázely komplikace. „Během projednávání zahrádkářského zákona v Senátu opakovaně zaznívalo, že zahrádkářský zákon je zbytečný. Je třeba si připomenout, že je to již čtvrtý pokus o schválení zahrádkářského zákona. Současná verze se soustředí jen na to nejnutnější. Senát ovšem navrhoval vyjmout ze zákona ustanovení ohledně pachtovních smluv a tím by prakticky odstranil plnění jednoho ze dvou hlavních cílů zákona – ochránit zahrádkáře před developery, což je nepřijatelné,“ uvedl Jan Pošvář.

 

Schválení zahrádkářského zákona je pro Piráty významným krokem k ochraně zahrádkářských osad před tlakem developerů, což byl jeden z programových bodů, se kterými Piráti vstoupili v roce 2017 do Sněmovny.

