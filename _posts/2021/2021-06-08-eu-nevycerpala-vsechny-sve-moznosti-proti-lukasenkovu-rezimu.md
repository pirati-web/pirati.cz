---
date:         2021-06-08
category:     blog
tags:         lidská-práva zahraničí
layout:       post
title:        "„Sledujeme Prataseviče na zvráceném videu od únosců!“ Podle Pirátky Gregorové EU nevyčerpala všechny možnosti"
image:        /assets/img/articles/2021/35_Gregorova.jpg
author:       
---



Brusel, 8. června 2021 – Lukašenkův režim v květnu přitvrdil. Uzavřel největší nezávislou redakci Tut.by, znemožňuje lidem protestovat v ulicích pod hrozbou okamžitého zadržení a spekuluje se i o roli režimu v podezřelé smrti politického vězně Vitolda Ašuraka.

Oči evropských státníků i občanů nyní směřují k opozičnímu novináři a bloggerovi Ramanu Pratasevičovi, který byl doslova unesen z vnitrounijního letu společnosti Ryanair. Běloruský režim zveřejnil video, na kterém se, zjevně otřesený a týraný Pratasevič, formálně doznává. Na úterním plenárním zasedání k tématu hlasitě vystoupila europoslankyně za Pirátskou stranu, Markéta Gregorová. 

> „Zabránili jsme některým oligarchům v nákupu dalších nemovitostí na evropské půdě. Zajistili jsme, že společnost Belavia nepřinese Lukašenkovu režimu další peníze. Přivítali jsme běloruskou opozici v našich zemích. To všechno je bezesporu správné a má to svou váhu. Přesto dnes musíme sledovat Romana Prataseviče, jak pláče, neboť chvíli předtím zažil mučení – a nikdo nevíme, zda na něj při jeho slovech nemíří přímo hlaveň,“ sdílela v úvodu svého projevu Pirátka Gregorová.

> „A my sledujeme zvrácené video jako od únosců – akorát bez možnosti zaplatit výkupné a Pratasevičovi pomoci. Opravdu ale nemůžeme nic dělat?“ ptala se Gregorová na plenárním zasedání. Podle Gregorové přitom Evropská unie nemusí jen přihlížet, jelikož dosud nevyužila všechny diplomatické a ekonomické nástroje, kterými vůči Lukašenkovu režimu disponuje: „Využili jsme všechny nástroje, které máme? Myslíte si, že Lukašenko přežije bez evropských peněz?“ ptala se česká europoslankyně.

> K obhajobě svého režimu před světem i běloruským národem využívá Lukašenko stále častěji paradoxně jeho rostoucí závislost na Rusku: „Nevěřme Lukašenkovým lžím, že ho naše případná silná odveta nažene víc do Putinovy náruče – vždyť Bělorusko je na Rusku závislé už dnes. Putin už ho dávno svírá ve svém náručí tak silně, jak jen to jde – sotva bychom v celém Bělorusku našli člověka, který je s Putinem tak úzce spjatý.“

> „Kolegové, běloruská občanská společnost funguje i navzdory Lukašenkovi. A bez něj bude fungovat také, a líp,“ uzavřela Gregorová.
