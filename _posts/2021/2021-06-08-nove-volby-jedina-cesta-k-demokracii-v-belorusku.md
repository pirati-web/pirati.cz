---
date:         2021-06-08
category:     blog
tags:         lidská-práva zahraničí
layout:       post
title:        "Piráti a Starostové po schůzce s Tichanovskou: Cestou k demokratickému Bělorusku jsou jedině nové volby"
image:        /assets/img/articles/2021/bartos-tichanovska.jpg
author:       
---



Praha, 8. června 2021 – Předseda Pirátů Ivan Bartoš a předseda Starostů a nezávislých Vít Rakušan se dnes sešli s čelní představitelkou běloruské opozice Světlanou Tichanovskou v rámci její aktuální návštěvy České republiky. Tématem schůzky bylo narůstající potlačování principů svobody, jenž je spojené zejména s událostmi kolem únosu letadla a uvěznění běloruského reportéra Ramana Prataseviče. Předsedové koaličních stran tento čin jednoznačně odmítli.

> „Při dnešní schůzce s čelní opoziční představitelkou Běloruska Světlanou Tichanovskou jsme vyjádřili nejen naši podporu, ale také naději, že Česká republika bude stát na straně svobody a demokracie. Neměli bychom se bát pojmenovávat věci pravými jmény, proto je nutné odsoudit akt státního terorismu, kterého se režim Alexandra Lukašenka nedávno dopustil. Věřím, že dříve či později zůstane tento diktátor se svým totalitním způsobem vládnutí sám. Paní Tichanovské v tom můžeme nabídnout pomocnou ruku, a aktivně pomáhat lidem, kteří z Běloruska odešli. Věřím, že Ministerstvo vnitra bude ve svých programech vůči Bělorusům vstřícné, osobně to budu prosazovat při jednání výborů Poslanecké sněmovny,” uvedl předseda Starostů a nezávislých Vít Rakušan. 

> „S paní Tichanovskou jsme i proto probírali možné mechanismy, kterými můžeme společně na úrovni Evropské unie tlačit běloruský režim k dodržování lidských práv. Zejména pak námi připravený sankční zákon, který umožňuje vydávat České republice účinná opatření proti konkrétním pohlavárům nedemokratických režimu, ten je ostatně součástí i našeho společného volebního programu. Jednoznačně jsme se také shodli i na podpoře cílené pomoci běloruským občanům, ať už prostřednictvím stávajících programů (podpora bydlení, léčba obětí represí) nebo podpory ve studiu,” dodal předseda Pirátů Ivan Bartoš. 
