---
date:         2021-06-08
category:     blog
tags:         zdravotnictví koronavirus vláda
layout:       post
title:        "Piráti a Starostové: Vládní návrh covid pasu nedává smysl. Koalice navrhla také usnadnění cestování během pandemie"
image:        /assets/img/articles/2021/olga-richterova01.jpg
author:       
---


Praha, 8. června 2021 - Demokratická opozice odmítá vládní návrh na českou verzi covid pasu. Je podle nich nadbytečný, neboť pro vydávání covid pasů stačí již dnes platná legislativa. Zároveň trvají na tom, aby covid pasy platily primárně pro cestování v rámci EU, a ne aby se jimi během lepšící se epidemiologické situace podmiňovala například návštěva služeb. Piráti a Starostové rovněž zaslali ministru zdravotnictví návrh, jak zjednodušit občanům cestování během pandemie. Žádají, aby vláda zajistila rychlé vydávání evropských covid pasů skrz tzv. Czech POINTY pro ty, kteří si z nějakého důvodu nemohou stáhnout elektronickou verzi. Zároveň apelují, aby byl projekt spuštěn již během léta. Ministerstvo totiž plánuje covid pasy skrz Czech POINTY vydávat až v prosinci, což je podle koalice absurdně pozdě. Piráti a Starostové tak představili kroky, jak celý proces zrychlit.

> „Vláda jako obvykle do všechno vnesla ohromný chaos. Její návrh na českou podobu covid pasu je nesmyslný a nadbytečný, neboť covid pas je v podstatě jen výpisem ze zdravotní dokumentace, na který má už dnes každý občan běžně právo. Není tak potřeba přijímat jakoukoliv další legislativu a koalice Pirátů a Starostů či koalice Spolu ji tak ani nebudou podporovat,“ uvedla 1. místopředsedkyně Pirátů Olga Richterová s tím, že koalice ale souhlasí s evropským „cestovním“ covid pasem.

> „Evropský covid pas zajišťuje bezproblémovému cestování napříč Evropou. Cílem je zabránit chaosu, kdy by na hranicích s různými zeměmi platila různorodá pravidla a bylo by obtížné se vyznat v tom, jaký dokument mám jako cestující kde ukázat a jaký dokument mám jako úředník uznat. Jedná se o dokument s QR kódem, který může mít digitální i listinnou podobu. Prokázat bezinfekčnosti jde na základě očkování, nedávno prodělané nemoci a protilátek či negativním testem,“ popsala Richterová s tím, že pro některé lidi ale dnes může být potíž tištěný covid pas sehnat.

> „Problém je, že zatímco digitální certikát si lidé snadno stáhnou, kvůli papírovému potvrzení by museli například za svými praktickými lékaři či do očkovacích center. Což by ale zbytečně zdravotníky administrativně zatěžovala. Chceme proto, aby si o certifikát mohli zájemci snadno požádat na každé poště s Czech POINTEM a získali ho na počkání. Ministr zdravotnictví uvádí, že by taková služba mohla fungovat až od prosince, což je absurdně pozdně. Informoval jsem se na ministerstvu vnitra a zjistil, že by službu bylo možné technicky spustit již během jednoho měsíce. Vyzýváme proto v dopise ministerstvo, aby této možnosti využilo,“ vysvětlil pirátský poslanec Ondřej Profant.

> „Zároveň odmítáme za zlepšující se epidemiologické situace omezovat covid pasem občany třeba ve využívání služeb jako je návštěva kadeřnice. Za nás má nyní primárně smysl při cestování v rámci Evropy, popřípadě při skutečně masových akcích typu velké koncerty. Nesmíme zapomínat ale ani na možné riziko podzimní vlny pandemie kvůli mutacím viru. Znovu tak žádáme kabinet k zajištění přípravy, efektivnějšímu záchytu mutací, posílení kapacit trasování i testování a řešení lokálních ohnisek. Jen tak zabráníme dalším lockdownům s ničivým dopadem na zdraví i peněženky obyvatel,“ uzavřela Richterová.


* **Společné stanovisko koalice Pirátů a Starostů a koalice Spolu k Evropskému zelenému certifikátu, tzv. covid pasům, najdete [ZDE](https://www.pirati.cz/assets/pdf/Stanovisko covid pas.pdf).**
