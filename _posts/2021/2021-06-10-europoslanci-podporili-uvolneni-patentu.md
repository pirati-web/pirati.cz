---
date:         2021-06-10
category:     blog
tags:         zdravotnictví koronavirus evropská-unie
layout:       post
title:        "Pirátští europoslanci podpořili uvolnění patentů. „Jediná cesta, jak ochránit všechny,“ říkají"
image:        /assets/img/articles/2021/marcel-kolaja00.jpg
author:       
---



Brusel, 10. června 2021 - Europoslanci požadují dočasné uvolnění na vakcíny a další přípravky spojené s covidem-19. Schválili to v dnes přijaté rezoluci. Ta vyzývá Evropskou komisi, aby konala v rámci Světové obchodní organizace a uvolnění definitivně podpořila. Podle pirátských europoslanců by měla výjimka z patentů vyřešit nedostatek vakcín například v Africe či Indii.

Podle některých odborníků dokáže bez patentových omezení moderní výrobna spustit výrobu vakcín do pár měsíců. 

> „Tady si opravdu musíme uvědomit, že v afrických nebo některých asijských zemích umírají stále velké počty lidí. Díky dočasnému pozastavení patentů by ale mohlo vyrábět vakcíny více výrobců, což by nám umožnilo zachránit spoustu lidských životů," říká místopředseda Evropského parlamentu Marcel Kolaja a dodává: „Existují výrobní kapacity, které leží ladem, protože výrobcům se nepodařilo vyjednat získání licence k výrobě."

Rezoluci podpořila celá pirátská delegace v Evropském parlamentu. 

> „Uvolnění patentů na vakcíny by měla být priorita EU. Nemůžeme se tu plácat po rameni a říkat si, jak jsme pandemii zvládnuli a ignorovat zbytek světa. Je totiž jen otázkou času, kdy by v nenaočkovaných částech světa vznikla nová mutace koronaviru, na kterou by očkování neplatilo,“ varuje europoslanec Mikuláš Peksa. Podle něj je potřeba zajistit vakcíny pro každého. „Dokud nebude většina populace naočkována, není v bezpečí nikdo, ani my,“ dodává.

> „Nestačí jenom, aby se naočkovali Evropané a Američané. Virus neustále mutuje,“ pokračuje pirátský místopředseda Evropského parlamentu Marcel Kolaja. „Pokud patenty neuvolníme, na světě budou umírat stovky tisíc lidí jen proto, že několik farmaceutických firem bylo hamižných. Jediným řešení, jak za koronavirem udělat opravdu celosvětovou tečku, je zajištění dostupných vakcín opravdu pro každého,“ doplňuje Peksa.

Piráti už v březnu vyzvali českou vládu, aby dočasnou výjimku z patentů podpořila. Iniciativu prosazuje asi stovka zemí v rámci Světové obchodní organizace (WTO). Nově se k významným podporovatelům řadí také Spojené státy, které také chtějí uvolnit patenty na očkování. Proti je například Austrálie, Brazílie, Švýcarsko nebo Velká Británie.
