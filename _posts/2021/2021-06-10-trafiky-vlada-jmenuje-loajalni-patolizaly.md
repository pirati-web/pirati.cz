---
date:         2021-06-10
category:     blog
tags:         vláda zahraničí
layout:       post
title:        "Piráti a Starostové odmítají velvyslanecké trafiky. Vyzývají ministerstvo, aby ambasadory vybíralo transparentně a podle odbornosti"
image:        /assets/img/articles/2020/jan-lipavsky99.jpg
author:       
---

Praha, 10. června 2021 - Piráti a Starostové odmítli podezřelé rošády s velvyslanci a vyzvali ministerstvo zahraničí, aby nové ambasadory vybíralo transparentním a férovým způsobem. Na sněmovním zahraničním výboru také podpořili usnesení, které by k tomuto kroku kabinet zavázalo. Vláda totiž odvolala 21 českých velvyslanců a jmenovala 26 nových, z nichž někteří nesplňují ani základní požadavky odbornosti, například znalost světových jazyků. Proto Piráti a Starostové požadují dodržování pravidel a budování profesionálního diplomatického sboru místo systému trafik. 

Ministerstvo zahraničí chce obměnit pětinu českých velvyslanců, existují však pochybnosti o tom, jak kvalifikovaní schválení kandidáti skutečně jsou.

> „Jsem znepokojen tím, že aktuální změny působí účelově a nesystematicky. Někteří velvyslanci se přesouvají na jiné ambasády dlouho před koncem svého mandátu, jiní se nedomluví žádnou cizí řečí. Problematické je i napojení některých z nich na Hrad. Využívání zahraniční politiky po vyřizování účtů či odměňování politických spojenců je naprosto nepřijatelné,” řekl pirátský poslanec Jan Lipavský, místopředseda zahraničního výboru. 

> „Další krok českého ministerstva, který budí nejen u veřejnosti rozpaky. Pokud nebudou velvyslanci vybíráni podle svých kompetencí a zkušeností, a ambasadorské posty se stanou předmětem zákulisního politického obchodování, ohrozí to důvěru a dlouhodobou schopnost českých úřadů se o své občany postarat. Čeští občané v zahraničí musí mít jistotu, že se na českou diplomacii mohou spolehnout, a v případě potřeby u ní naleznou zastání, což by teď mohl být problém. Fakt, že se tu mění posty podle aktuální nálady této vlády, navíc pár měsíců před volbami, je znovu důkazem naprostého selhání,“ doplnil předseda Starostů Vít Rakušan.

> „Efektivní výkon zahraniční politiky vyžaduje profesionální diplomacii, kterou si musí stát budovat dlouhodobě. Politické nominace, byť tradiční součástí jmenování velvyslanců, nesmí podrývat důvěryhodnost a odbornost diplomatického sboru. Jeho politizace je nebezpečným precedentem, a je velkou chybou, že se proti ní zahraniční výbor jednoznačně nepostavil,” uzavřel Lipavský.
