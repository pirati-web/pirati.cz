---
date:         2021-06-15
category:     blog
tags:         bezpečnost zdravotnictví 
layout:       post
title:        "Ivan Bartoš a Vít Rakušan jedou na mezinárodní konferenci v Bratislavě. Řešit budou bezpečnost či postcovidovou obnovu, setkají se i se slovenským premiérem a ministrem zahraničí"
image:        /assets/img/articles/2021/bartos-rakusan02.jpg
author:       
---



Praha, 15. června 2021 – Ivan Bartoš, předseda Pirátů, a Vít Rakušan, předseda hnutí Starostové a nezávislí, se zúčastní mezinárodní bezpečnostní konferenci GLOBSEC Bratislava, která bude probíhat od úterý do čtvrtka. Debatovat zde budou o řešení bezpečnostních otázek, postcovidové obnově i zajištění prosperity a zdraví obyvatel. Ivan Bartoš bude jedním z řečníků hlavního panelu – ve středu odpoledne vystoupí s příspěvkem ohledně zneužívání sociálních sítí extrémisty i jejich snahy ohrožovat stabilitu a demokracii. Vít Rakušan pak bude hovořit o řízení měst v období pandemie. V rámci programu dojde také k setkání se slovenským premiérem Eduardem Hegerem, a ministrem zahraničí Ivanem Korčokem.

> „Pro Piráty a Starosty je naprostou prioritou zajistit bezpečnost našich občanů, chránit jejich zdraví či ekonomický blahobyt. Abychom toho dosáhli, je nutná i mezinárodní spolupráce a společný boj proti hrozbám, které ohrožují životy běžných lidí. Právě o tom chceme debatovat na bratislavské konferenci, které se zúčastní nejen vysocí představitelé evropských zemí, ale i mnoho expertů ze zmíněných oblastí,“ uvedl Ivan Bartoš s tím, že covidová krize naplno odhalila řadu slabin současného systému a je třeba v zájmu občanů pracovat na nápravě.

> „Je zásadní společně řešit postcovidovou obnovu nejen Česka, ale i celé Evropy. Chceme zabránit dalším negativním dopadům na občany a vést zemi k rozvoji a prosperitě. Společně s Piráty jsme sestavili jasný plán, jak toho dosáhnout, který je popsán v našem volebním programu. Jeho součástí je také plán na podporu a rozvoj strádajících regionů a měst. Právě řízení měst během pandemie bylo i kvůli nedostatečné podpoře vlády velkou výzvou, o jejím řešení budu hovořit na jednom z panelů konference,“ popsal Vít Rakušan.

> „Nelze ale opomíjet ani bezpečností hrozby, které současná krize ještě vyostřila - nárůst extremismu a snahy radikálů rozdmýchávat nepokoje například skrz sociální sítě. S tím úzce souvisí také záplava dezinformací na internetu, který mají jediný cíl - strašit lidi a rozvrátit stabilitu,“ dodal Bartoš, který k tématu vystoupí jako řečník na jednom z diskuzních bloků.

V úterý se oba předsedové setkají se slovenským ministrem zahraničí Ivanem Korčokem, zúčastní se zahajovacího ceremoniálu a následného programu. Ve středu proběhne setkání obou předsedů koalice s Eduardem Hegerem, slovenským předsedou vlády. Řešit budou nejen vzájemnou spolupráci, ale i například bezpečnostní situaci s Ruskem po kauze Vrbětice. 
