---
date:         2021-06-17
category:     blog
tags:         bezpečnost finance
layout:       post
title:        "Ivan Bartoš a Vít Rakušan jednali na bezpečnostní konferenci se slovenským premiérem Hegerem o postcovidové obnově ekonomiky, při vystoupení v panelu Bartoš varoval před sílícím extremismem"
image:        /assets/img/articles/2021/bartos-rakusan-globesec.jpg
author:       
---


 

Bratislava, 17. června 2021 – Ivan Bartoš a Vít Rakušan, předsedové koaličních stran Pirátů a hnutí Starostů a nezávislých, se ve středu setkali na bezpečnostní konferenci GLOBSEC konané v Bratislavě s Eduardem Hegerem, předsedou vlády Slovenska, se kterým jednali o postcovidové obnově v rámci EU. V průběhu konference se setkali také s Veronikou Remišovou, místopředsedkyní vlády a ministryní pro investice, regionální rozvoj a informatiku, a také s Ivanem Korčokem, ministrem zahraničí. Kromě naplánovaných setkání Bartoš vystoupil v hlavním řečnickém panelu s příspěvkem o sílícím extremismu ve virtuálním prostředí, tématem Víta Rakušana bylo řízení měst v období pandemického lockdownu.

> V rámci řečnického výstupu na bezpečnostní konferenci rozebral předseda Pirátů téma sílícího extremismu na sociálních sítích. „Ačkoliv neonacistické a neofašistické směry nejsou politicky relevantní, populisté se nestydí jejich témata přebírat. A je to právě současná česká vláda, která zneužívá strach a dezinformace k manipulaci s veřejným míněním. Populismus se zdá jako dlouhodobě efektivní, ale průzkumy ukazují, že lidé jej nevidí jako řešení skutečných problémů během probíhajících krizí,“ uvedl k tématu svého příspěvku Bartoš.

> Vít Rakušan upozornil na reálné problémy měst, která se musela vypořádat s následky lockdownů, které dopadaly zejména na občany z ohrožených skupin: „Řízení měst během pandemie bylo i kvůli nedostatečné podpoře vlády velkou výzvou, o jejím řešení jsem proto hovořil během středečního programu. Covidová krize naplno odhalila řadu slabin současného systému a je třeba v zájmu občanů pracovat na nápravě. Spolu s primátory Bratislavy a Budapešti jsem měl následně možnost mluvit o tom, jak je důležité dělat politiku blízkou lidem, především zajistit to, aby se na nikoho nezapomnělo a nikdo nezůstal bez pomoci,“ popsal Vít Rakušan.

Během konference se předsedové koaličních stran setkali s premiérem slovenské vlády Eduardem Hegerem a dalšími zástupci slovenské vlády, a také s francouzským státním tajemníkem pro evropské záležitosti Clémentem Beaunem. Tématy rozhovorů byly nejenom otázky bezpečnosti, ale také blížící se předsednictví České republiky v Radě EU nebo korupce, se kterou se potýká jak Česká republika, tak Slovensko.

> „S panem premiérem Hegerem jsme při společné snídani v přítomnosti zástupců byznysu a lidmi zodpovědnými za post-covidou obnovu mluvili o plánech, jak efektivně vynaložit finanční prostředky při obnově ekonomiky i služeb po pandemii. Shodli jsme se, že pro obě naše země je také důležitá podpora z Evropské unie. V této věci jsme diskutovali i větší zapojení a propojení s komerčním sektorem, neboť i v covidove krizi se ukázalo, jak je taková spolupráce důležitá,“ shrnul jednání předseda Pirátů Bartoš.
 
> Téma předsednictví v Radě EU bylo ústředním bodem jednání s tajemníkem pro evropské záležitosti Clémentem Beaunem. „Francouzské předsednictví bude předcházet českému. Podle informací, které jsem obdržel, se bude chtít francouzské předsednictví věnovat klimatické politice, sociální politice a digitální transformaci. Na těchto společných tématech hodláme spolupracovat a navázat na ně během našeho předsednictví,“ komentoval předseda STAN Vít Rakušan.

> Zástupci Pirátů a Starostů se setkali také s místopředsedkyní vlády a ministryní pro investice, regionální rozvoj a informatiku Veronikou Remišovou. Bartoš uvedl, že jeho cílem bylo zejména získat informace o provedených opatřeních v boji proti korupci, zavádění digitalizace a rozvoje regionů: „Na Slovensku probíhá intenzivní protikorupční tažení s cílem očistit stát a jeho úřady. Podobná výzva čeká i ČR, kde prorostl stát a soukromý byznys premiéra. Společný zájem jsme nalezli i ve věci posílení spolupráce v oblasti digitalizace služeb státu i obcí.“

> Již v den zahájení bezpečnostní konference se Rakušan i Bartoš setkali s Ivanem Korčokem, ministrem zahraničních věcí Slovenska. „Pro Piráty a Starosty je naprostou prioritou zajistit bezpečnost našich občanů, chránit jejich zdraví či ekonomický blahobyt. Abychom toho dosáhli, je nutná i mezinárodní spolupráce a společný boj proti hrozbám, které ohrožují životy běžných lidí,“ uzavřel Rakušan.
