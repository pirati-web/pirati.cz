---
date:         2021-06-21
category:     blog
tags:         kultura finance koronavirus
layout:       post
title:        "Komentář Lenky Kozlové: Návrh státního rozpočtu na rok 2022 likviduje kulturu. Zásadně nesouhlasíme s navrhovanými škrty "
image:        /assets/img/articles/2021/lenka-kozlova00.jpg
author:       Lenka Kozlová
---

 
 

Praha, 21. června 2021 – První návrh státního rozpočtu na rok 2022, zpracovaný Ministerstvem financí v minulých týdnech, počítá se škrtem pro Ministerstvo kultury ve výši 1,5 miliardy korun. To je téměř o 10 procent méně peněz ve srovnání s letošním rozpočtem. Kultura patří dlouhodobě k rozpočtově nejpodceňovanějším resortům. Také pandemie zasadila mnoha lidem, kteří v oblasti kultury působí, velmi tvrdou ránu. Spolu s cestovním ruchem patří kultura k nejpostiženějším sektorům vůbec. Činnost řady organizací, spolků i jednotlivců se prakticky na rok zcela zastavila, přišli tak o veškeré vlastní příjmy. Proto v této pro kulturu kritické době považujeme další snižování rozpočtu za téměř likvidační. Koalice Pirátů a Starostů prosazuje dlouhodobě 1 procento státního rozpočtu pro kulturu (bez transferu církvím), protože investice do kultury se mnohonásobně vrací. 

 

Opět bohužel dochází k podceňování resortu kultury, opět je kultura na pomyslném prvním místě, když dochází na škrty. Je pro nás naprosto nepřijatelné, aby již tak podfinancovaný resort byl nadále ještě více omezován. Kultura je základním pilířem a pojítkem naší společnosti, nese naší historickou paměť a identitu, její význam se nedá počítat jen na peníze, ale má i významný společenský přínos. Investice do kultury a dalších kreativních odvětví se několikanásobně do rozpočtu vrátí.

 

Dle nedávno zveřejněných [statistik ČSU](https://www.czso.cz/csu/czso/kultura-zamestnavala-vice-nez-200-tisic-osob) v roce 2019 pracovalo v Česku v oblasti kultury 209 tisíc osob, z tohoto 80 tisíc živnostníků. Kultura se podílela na celkové zaměstnanosti téměř 4 procenty. Je nutné lidem v odvětví kultury pomoci dostat se zpět na tuto úroveň, a ne ji naopak omezovat a dále škrtat. Budeme i nadále bojovat za navyšování rozpočtu, kultura nemůže být obětním beránkem neschopnosti vlády hospodařit se státními financemi, které způsobuje extrémní zadlužování země. 
