---
date:         2021-06-23
category:     blog
tags:         lidská-práva evropská-unie
layout:       post
title:        "„Každý má mít právo na sebeurčení.“ Piráti podpoří zprávu o reprodukčním zdraví"
image:        /assets/img/articles/2021/gregorova-kolaja.jpg
author:       
---

 


Brusel, 23. června 2021 - E-mailové schránky europoslanců zaplavily stovky mailů. Občané v nich v nakopírovaných textech požadují, aby europoslanci nepodpořili zprávu, která mimo jiné vyzývá k umožnění interrupce ženám v celé Evropské unii. Pirátští europoslanci ale považují sexuální a reprodukční zdraví jako základní lidské právo a zprávu tak plánují podpořit. Ta se kromě interrupcí zabývá také právy sexuálních menšin.

> „Ve zprávě se mluví i o právu na plný respekt vůči své sexuální orientaci a genderové identitě; právo rozhodnout se, kdy a s kým bude sexuálně aktivní; právo na bezpečnou sexuální zkušenost, právo rozhodnout se, kdy a s kým vstoupí do manželství a zda a jak bude mít dítě či děti a jaký počet. Když si čtu tuto větu, vidím jediné: prosbu lidí, abychom respektovali jejich existenci. I přesto se najdou lidé, kteří kolem ní vystaví celou kampaň, jen aby mohli říct „ani omylem“. Každý má právo na sebeurčení. Nikomu neubližuje možnost volby, ale právě naopak její znemožnění. A já budu možnost volby vždy bránit,“ vysvětluje europoslankyně Markéta Gregorová.

Za koordinovanou nadnárodní kampaní stojí krajně pravicoví europoslanci. Lidem radí, aby zaslali všem europoslancům text, ve kterém se obávají „ohrožení institutu manželství rodiny a práv dětí na mámu a tátu.“ To ale podle pirátských europoslanců nehrozí.

> „Snažím se odpovídat všem občanům, kteří mi poslali e-mail, a vysvětlit jim argumenty Pirátů. Adopce stejnopohlavním párem je pro budoucnost dítěte naprosto v pořádku a rozhodně je to pro něj kvalitnější volba než život v nuzných podmínkách, v dětském domově, nebo například v násilnickém prostředí. Opravdu nevidím jediný důvod, proč bychom měli jakkoliv bránit situaci, kdy se dva lidé milují, chtějí se sezdat a následně svou lásku sdílet i s další bytostí, o kterou budou po zbytek života láskyplně pečovat,“ podotýká místopředseda Evropského parlamentu Marcel Kolaja.

Podle členky pirátského mezirezortního týmu pro lidská práva Kateřiny Stojanové iniciativu v Česku organizuje tzv. Aliance pro rodinu.

> „Jejich aktivity dlouhodobě sledujeme. Jde o skupinu lobistů, která po vzoru Polska či Maďarska prosazuje do českého a evropského práva ty nejtvrdší předsudky proti ženám nebo náboženským menšinám. V rámci Pirátského mezirezortního týmu lidská práva chceme zabránit dalším škodám na právech našich občanů, které by tito lidé mohli způsobit," říká kandidátka do Sněmovny za Ústecký kraj.

Zprávy o stavu sexuálního a reprodukčního zdraví a práv v EU v rámci zdraví žen budou europoslanci schvalovat ve čtvrtek. Už dnes se ale bude Evropský parlament zabývat pokusem konzervativců návrh shodit ze stolu.
