---
date:         2021-07-01
category:     blog
tags:         životní-prostředí
layout:       post
title:        "Komentář Dany Balcarové: Česko čelí extrémům. Na řádění přírodních živlů se musíme mnohem lépe připravit"
image:        /assets/img/articles/2018/balcarova-dana3.jpg
author:       Dana Balcarová
---

 

Praha, 1. července 2021 – Po pandemii koronaviru, na kterou nebyla Česká republika vůbec připravena, zasáhly zemi neobvyklé klimatické projevy. Přívalové deště, krupobití a silný nárazový vítr střídané vlnami veder a završené nejničivějším tornádem v naší historii. Tornádo na Moravě je odborníky označováno dokonce jako nejsilnější tornádo v Evropě za posledních 20 let. Piráti vyjadřují soucit všem, které tato katastrofa zasáhla, zastavili kampaň a hledají způsoby, jak obětem pomoci. 

V předposledním červnovém týdnu proběhla celorepubliková akce Týden pro klima, kdy jsme si připomněli důležitost ochrany životního prostředí a klimatu. Neuběhl ani týden a již nám příroda stačila připomenout, jak velkou ničivou sílu může nestabilní klimatický systém mít. 

Kromě již zmiňovaného devastujícího tornáda na Hodonínsku jsme mohli dále sledovat i řádění dalšího nezvyklélo klimatického úkazu, tzv. downburstu, v obci Stebno na Lounsku. V některých obcích Středočeského kraje se potýkali s bleskovými povodněmi. Voda se valila ulicemi a stékala z polí neschopných zadržet přívalové srážky. 

Bouře měly i další závažné dopady, například v Plzeňském kraji se v jejich důsledku ocitly desetitisíce domácností bez elektrické energie, 24. června popadaly stožáry u jaderné elektrárny Temelín a  musel být odstaven druhý jaderný blok. Po středeční bouřce bylo na celém území Česka bez proudu kolem 145 tisíc domácností a zastavil se i provoz na železnicích a dálnicích.

Aktuální události ukazují, že projevy klimatické změny nejsou vzdáleným problémem rovníkových, přímořských a polárních států. Dotýkají se i nás ve střední Evropě. Na podobné přírodní katastrofy musíme být v budoucnu lépe připraveni a jejich možný výskyt musíme zohlednit při plnění klimatických cílů a adaptačních opatření v krajině. I proto jdou Piráti do voleb s komplexním plánem [Důraz na klima](https://www.piratiastarostove.cz/program/plan/duraz-na-klima/).

Za posledních 60 let se Česká republika oteplila v průměru o 2 °C a podle dostupných klimatických modelů bude tento trend pokračovat. Je prokázáno, že teplejší a zároveň vlhčí podmínky zvyšují nestabilitu a vztlak vzduchu. S postupující změnou klimatu a oteplováním budeme čelit stále častějším projevům extrémního počasí – silnějším a nečekaným srážkám i ničivějšímu suchu.

 

Pomožme zasaženým spoluobčanům a oblastem. Zároveň ale začněme podnikat důsledné kroky v ochraně klimatu. Připravme se na to, že klimatické poruchy mohou být stále častějším jevem. 
