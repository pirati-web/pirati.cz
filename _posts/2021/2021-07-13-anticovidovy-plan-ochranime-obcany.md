---
date:         2021-07-13
category:     blog
tags:         sněmovna koronavirus zdravotnictví
layout:       post
title:        "Piráti a Starostové představili anticovidová opatření, jak předejít další vlně koronaviru a ochránit lidi, živnostníky i vzdělávání dětí"
image:        /assets/img/articles/2021/michalek-bartos-rakusan-gazdik.jpg
author:       
---



Praha, 13. července 2021 – Piráti a Starostové dnes představili stěžejní body svého plánu pro ochranu Česka před podzimní vlnou pandemie. Opírají se o šest oblastí: přípravu strategie pro všechny varianty vývoje nákazy, zrychlení proočkovanosti obyvatel – zejména rizikových skupin při zachování dobrovolnosti, funkční a rychlejší trasování, zajištění bezpečného návratu dětí do škol a podporu podniků a živnostníků. Chtějí, aby mohli i při zhoršení situace vykonávat činnost v co nejširším rozsahu, měli dopředu dostatek informací a v případě jakýchkoliv omezení obdrželi férové adekvátní kompenzace. Zástupci koalice dnes rovněž odmítli šikanu lidí k absolvování očkování a plánované zpoplatnění testů na koronavir ze strany vlády.

> „Čísla nakažených bohužel rostou, a to jak v Česku, tak i zahraničí. Řada zemí již přitvrzuje svá opatření. Čekají nás dovolené a je nezbytně nutné ochránit naše občany a zajistit jim nejen bezpečné cestování, ale i návrat domů. Stejně tak je klíčové připravit preventivní opatření, abychom předešli podzimní vlně pandemie, která by znamenala další lockdowny, ohrožení zdraví lidí a ekonomiky. Vláda nesmí zaspat jako vloni, když se kvůli předvolební kampani přípravám vysmála. Bohužel to vypadá, že by se situace mohla zopakovat, za Piráty a Starosty jsem tak navrhli anticovidová opatření, jak snížit riziko další vlny a ochránit občany,“ popsal předseda Pirátů Ivan Bartoš s tím, že opatření obsahují šest klíčových okruhů.

> „Lidé potřebují vědět, s čím mají počítat, a vláda musí mít jasný plán, kterým se bude řídit v případě různých variant vývoje nákazy. Na toto téma jsme již jedenáctkrát interpelovali ministra zdravotnictví. Důležité je také přesvědčit co nejvíce lidí k očkování, a to hlavně zranitelné skupiny, aby nedošlo k přehlcení nemocnic. Ve skupině 65+ máme nyní asi 100 tisíc osob, které čekají na termín očkování, speciálně u nich je třeba celý proces maximálně urychlit. Již v minulosti jsme vyzývali  k masovějšímu očkování o víkendech a předložili jsme i návrh na zavedení možnosti očkování v lékárnách. Vláda nesmí ovšem nutit lidi k očkování povinně či šikanou, jak se to dnes pokouší dělat skrz zpoplatnění testů. Jedinou cestou je otevřená komunikace s veřejností a osvětová kampaň o rizicích a přínosech vakcín, kdy přínosy jasně převažují. Chceme také, aby si lidé mohli vybrat, jakou vakcínou se naočkují,“ nastínil Bartoš. 

Dodal, že nyní není na místě utlumovat trasovací kapacity, ale naopak je mohutně posílit. A mít v záloze i přípravená call centra a personální pomoc pro hygienické stanice. Je podle něj totiž bezpodmínečně nutné rychleji zachycovat novou mutaci koronaviru delta, aby se nerozšířila masově mezi občany. 

> „Chceme také zabránit tomu, aby se v září, při nástupu dětí do škol, opakovaly chaotické a nekoncepční kroky vlády, které nás dovedly k tomu, že jsme měli nejdéle zavřené školy v Evropě. Vzdělání našich dětí musí být prioritou i v rámci budoucích protiepidemických opatření. Vláda také musí konečně zajistit využívání neinvazivních PCR testů, plošné využívání antigenních testů, s často velmi nízkým procentem záchytu, již není možné tolerovat. Navrhujeme, aby byly posíleny pravomoci ředitelů a ředitelek, aby si mohli sami po konzultaci vyhodnotit lokální situaci a nastavit vyhovující systém výuky. Může jít například o rotace tříd, využití méně početných studijních skupin nebo i venkovní výuku. Zároveň je nutné školám zajistit potřebnou metodiku, jak mají postupovat,” upřesnil jeden ze zásadních bodů předseda Starostů a nezávislých Vít Rakušan. 

Zveřejněná strategie počítá i s nastavením jasných podmínek, které budou mít snahu udržet maloobchod a služby v co nejširším rozsahu a s nimi i spravedlivě a dostatečné nastavené kompenzace. 

> „Veškerá opatření, která budou jakkoliv zasahovat do činnosti podnikatelů, musí odrážet odborná stanoviska. Přicházíme s tzv. režimovým opatřením, jehož cílem je minimálně omezit fungování podniků, ale zároveň zabezpečit zdraví a bezpečnost našich obyvatel. S každým omezením by také měly přijít adekvátní kompenzace, v co největší míře otevřené i živnostníkům, kteří se prochází procesem oddlužení. Pokud chceme s virem účinně bojovat a postupně dojít k návratu do normálního života, musí stát poskytnout dostupné testování,” řekl Rakušan a označil za pozitivní rozhodnutí premiéra Babiše dále nezasahovat do očkovací strategie. 
