---
date:         2021-07-15
category:     blog
tags:         koronavirus kontrola-moci-a-mocných sněmovna
layout:       post
title:        "Poslanci ANO a KSČM zablokovali vznik vyšetřovací komise k událostem okolo koronaviru"
image:        /assets/img/articles/2021/jakub-michalek00.jpg
author:       
---


Praha, 15. července 2021 – Poslanci ANO a KSČM zablokovali vznik vyšetřovací komise k událostem kolem koronaviru, kterou navrhovala demokratická opozice. Účelem komise bylo zjistit příčiny řady nedostatků během období lockdownu – předražených nákupů pomůcek, protizákonných opatření zrušených soudy a souvisejících miliardových kompenzací, rekordní doby uzavření škol a vysokého počtu zemřelých. Jak Piráti a Starostové varovali, situace se může během podzimu zhoršit a společným zájmem je, aby se krize neopakovala. K čemuž je ale potřeba vyhodnotit minulé chyby a poučit se z nich. „Občané mají právo znát pravdu,“ uvedl předseda poslaneckého klubu Pirátů Jakub Michálek.

> „Vláda a ministerstva nejsou schopná ani po téměř roce a půl situaci napravit a vydávat opatření, která jsou v souladu se zákonem a ústavou. Vyšetřovací komise se měla právě na tyto nedostatky zaměřit. Není možné, abychom byli svědky dalších krachů kvůli chaotickému řízení vlády, nezákonným postupům a aby opět umíraly další desítky tisíc lidí. Zablokování vzniku komise znamená, že se vláda nepoučí a chaos bude v případě příchodu další vlny nákazy pokračovat,“ uvedl Michálek.

Poslanci ANO a komunistů se v rozporu s jednacím řádem Sněmovny nepřihlásili do hlasovacího zařízení. Podle Jakuba Michálka dostali přítomní poslanci ANO instrukci nepřihlásit se, čímž úmyslně snížili kvórum, tedy počet poslanců nutný pro zahájení schůze. Jak upozornil místopředseda Poslanecké sněmovny za Piráty Vojtěch Pikal, jednací řád Sněmovny stanoví, že poslanec, který do místnosti dorazí, se do hlasovacího zařízení přihlásí.

 Návrh na vytvoření vyšetřovací komise Piráti vznesli již v květnu minulého roku, ale rozhodli se požadavek odložit kvůli kritickému období, v němž se ČR nacházela. Mezi cíli, kterých komise měla dosáhnout, bylo prověření podezřelých nákupů zdravotnických materiálů, nezákonných omezení občanů i provozu maloobchodů a služeb, příčiny rekordně dlouhého uzavření škol a také vyvození odpovědnosti za vyplácení miliardových kompenzací za nezákonná opatření a odpovědnosti za zmařené životy. To vše navzdory opakovaným varováním opozice i odborníků před příchodem druhé vlny nákazy. 
