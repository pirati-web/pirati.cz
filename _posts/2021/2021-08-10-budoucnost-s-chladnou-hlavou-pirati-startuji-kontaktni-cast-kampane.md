---
date:         2021-08-10
category:     blog
tags:         sněmovna volby 
layout:       post
title:        "Nanukára, harmonika i úniková hra, Piráti a Starostové vyrazili do všech koutů země"
image:        /assets/img/articles/2021/ivan-bartos-harmonika.jpg
author:       
---

 
Praha, 10. srpna 2021 – Piráti a Starostové se naplno pustili do kontaktní předvolební kampaně. Předsedové Ivan Bartoš a Vít Rakušan vyrazili do všech koutů Česka, aby předali lidem svůj koaliční program, kterým chtějí zemi vrátit budoucnost. Už od této středy je na cestě doprovodí zmrzlinový vůz tzv. Nanukára, která má ambici navštívit až tisíc obcí po celé ČR. Na větších akcích si budou moci lidé zahrát únikovou hru, shlédnout krátkou divadelní satiru nebo poslechnout známé české kapely. Tradičně pak nechybí ani rozdávání koaličních listů nebo harmonika Ivana Bartoše. Kalendář akcí je k dispozici na webu Pirátů a Starostů.

> „Až do voleb budeme s našimi kandidáty jezdit po celé republice. Čekají nás návštěvy místních firem, besedy s veřejností, kulturní akce, diskuze se seniory a především pak kampaň v ulicích a na náměstích. Rozdáváme koaliční listy, vysvětlujeme program, ale také vyvracíme největší mýty, které o nás kolují. To je moc důležité, protože takové věci se osobně dělají lépe než online,“ popisuje předseda Pirátů Ivan Bartoš a doplňuje: „Zpestřením kampaně bude naše Nanukára, ze které budeme rozdávat nanuky, konkrétně jahodově sorbety. Lidi se zaslouží trochu zchladit nervy, které máme všichni pocuchané z toho, jak se naše země víc a víc zadlužuje a zaostává za západní Evropou. Nanukára má vlastní znělku, která věřím, že přiláká lidi nejen na nanuk, ale i diskuzi o našich plánech a programu.“

Celkem tři Nanukáry vyráží na cestu už zítra 11. srpna 2021, a to s heslem „Do budoucnosti s chladnou hlavou“. Startují v Chrudimi, Českých Budějovicích a malých obcích Zlínského kraje. Po republice mají jezdit až do 20. září a rozdat mají 120 tisíc kusů nanuků. Vedle toho bude na 15 krajských kampaňových akcích připravena úniková hra, jejímž ústředním tématem bude boj s dezinformacemi a kybernetická bezpečnost. Kromě zábavy má hra také edukativní rozměr, kdy například učí, jak si ověřovat informace. Únikovku si bude moci zahrát každý, kdo má k dispozici mobilní telefon. Ve stejných městech budou moci lidé shlédnout rovněž krátkou divadelní satiru, kde si připomenou známé politické kauzy. Vystoupí také české kapely Znouzectnost nebo MonoStereo. 

> „S lidmi jsme se o naší politice a plánech bavili celé čtyři roky, co jsme pracovali ve Sněmovně, ten poslední rok ale osobnímu setkávání nepřál, a tak je co dohánět. Pro mě je to zcela nenahraditelná součást politického života. Politik se nesmí uzavřít do sněmovní bubliny, ztratit kontakt s realitou a odříznout se od toho, co lidi skutečně trápí,“ říká lídr Starostů a nezávislých Vít Rakušan a dodává: „Věřím, že jsme představili ten nejlepší možný a hlavně reálný program pro budoucnost Česka. Naším úkolem je nyní předat ho lidem. Dokázat jim, že víme, jakou cestou se má naše země vydat a že máme schopný tým, který nás dostane na správnou kolej. Chceme, aby všichni pochopili, že naše heslo "Vraťme zemi budoucnost‘ není jen prázdná fráze.“

Kalendář předvolební kampaně najdete na [webu Pirátů a Starostů](https://www.piratiastarostove.cz/kalendar/). Pro bližší informace o programu kontaktujte tiskovou mluvčí Pirátů Karolínu Sadílkovou (+420 776 505 557, karolina.sadilkova@pirati.cz) či tiskového mluvčího STAN Tomáše Pergla (+420 702 146 797, tomas.pergl@stan.cz)


Fotografie z kampaně ke stažení [zde](https://drive.google.com/drive/folders/1o4wyfaGSWAY4FYjbNtBVUPxz4J3gf4Q0).
