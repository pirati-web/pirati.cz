---
date:         2021-09-01
category:     blog
tags:         školství vzdělávání koronavirus
layout:       post
title:        "Piráti a Starostové představili projekt tzv. peer programu na pomoc žákům k doplnění výuky zameškané během loňského školního roku"
image:        /assets/img/articles/2021/tk-peer-programy.jpg
author:       
---


 

Praha, 1. září 2021 – Piráti a Starostové dnes u příležitosti zahájení školního roku vyzvali ředitele škol, aby v začínajícím školním roce zohlednili potřeby žáků, kteří se v dlouhodobé uzávěře škol nemohli řádně učit a nyní budou muset učivo dohánět. Pomoci k tomu mají tzv. peer programy, jejichž podstatou je spolupráce mezi studenty a žáky, kteří potřebují s doplněním zameškaného učiva pomoci. Zástupci Pirátů a Starostů na dnešní tiskové konferenci jmenovali kromě využití studentů pedagogických fakult také neziskové organizace, které by se do projektu mohly rovněž zapojit. Tento model funguje od jara například v Ostravě, kde se práci s dětmi věnovalo Planetárium Ostrava nebo Zoo Ostrava.

 

> „Rádi bychom, aby letošní školní rok začal úplně jinak. Aby ředitelé škol uzpůsobili školní rok situaci, ve které jsme a té nejistotě, které mají se zvládnutím učiva mnohé děti. Aby děkani pedagogických fakult vyzvali své studenty, aby dobrovolně šli do škol a pomohli mladším žákům. Chceme, aby ředitelé škol zkusili už vyzkoušený tzv. peer program, který se velmi osvědčil v protidrogové prevenci, kdy starší žáci pomáhají těm mladším. My jsme to ve spolupráci s několika řediteli škol zkoušeli už v červnu a zjistili jsme, že to skutečně funguje. Většina dětí je připravena učivo zvládnout v celkem krátké době, ale potřebuje tu pomoc a ujištění, že to dělá správně. Proto přicházíme s touto výzvou zřizovatelům a ředitelům škol, aby koordinovali pomoc starších žáků těm mladším. Chceme, aby neziskové organizace jako je třeba Skaut, oslovily rodiče a vyzvaly ty, co potřebují pomoct, tak aby skauti přišli do rodin a pomohli. Věřím, že Česká republika tuto situaci zvládne, a že se náš nápad ujme, protože není třeba žádných finančních dotací a může to být snadná cesta k úspěšnějším výsledkům českého školství,“ řekl na úvod Petr Gazdík, člen školského výboru Poslanecké sněmovny za hnutí STAN.

 

Petr Gazdík zároveň uvedl, že bude oslovovat plošně starosty měst a obcí po celé České republice jako zřizovatele škol, aby se k výzvě připojili. Andrea Hoffmannová (Piráti), náměstkyně primátora pro školství a sport v Ostravě, následně uvedla, jaké konkrétní kroky se podařily učinit v Ostravě a apelovala na zástupce MŠMT, aby projekt na doučování žáků podpořili. 

 

> „Už během jarních měsíců jsme monitorovali žáky základních škol kvůli zvládání distanční výuky. Věděli jsme, že už od jara zhruba tisíc dětí výuku nezvládá. Reagovali jsme proto podobným programem, který nyní budeme představovat. Podpořili jsme letní aktivity s neziskovými organizacemi, které se věnovaly doučování a práce s dětmi už během léta, s institucemi jako je Svět techniky, Planetárium, ZOO. Zorganizovali jsme příměstské tábory se středisky volného času a těch zhruba tisíc dětí, které jsme detekovali během jarních měsíců, jsme zachytili a podali jim pomocnou ruku už v létě. Poptávka však stále převyšovala nabídku, protože letní prázdniny nemohou nahradit celoroční výpadek ve vzdělávání. Proto v tom chceme pokračovat i na podzim během školního roku. Je to jen jeden z příkladů, že to jde. Nečekali jsme na iniciativu Ministerstva školství a pomohli jsme si sami,“ doplnila Andrea Hoffmannová.

 

Celý záznam online tiskové konference naleznete [ZDE](https://drive.google.com/file/d/1tapc7Gwf2GJrPNorjFBiczisxeTDYnaU/view).

 

Piráti a Starostové upozorňují, že celoplošné uzávěry škol si ČR již nemůže dovolit. Připravili proto strategii, která navrhuje pružnější systém, v němž budou o cílených opatřeních rozhodovat místní orgány na úrovni jednotlivých okresů podle situace v daném místě. Kompletní znění strategie bezpečného návratu žáků do škol podle Pirátů a Starostů naleznete [ZDE](https://www.pirati.cz/assets/pdf/strategie-Pir%C3%A1ti-STAN-%C5%A1kolstv%C3%AD.pdf).
