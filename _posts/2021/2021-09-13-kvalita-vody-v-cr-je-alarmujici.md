---
date:         2021-09-13
category:     blog
tags:         volby
layout:       post
title:        "Komentář Dany Balcarové: Znečištění vod v Česku je alarmující. Piráti mají plán na zajištění kvalitní a dostupné vody pro lidi"
image:        /assets/img/articles/2021/znecisteni-vody.jpg
author:       Dana Balcarová
---



Praha, 13. září 2021 – Stav českých vod je alarmující. Podzemní i povrchové vody jsou znečištěny pesticidy. To říká tzv. Modrá zpráva, která je na dnešním programu vlády. Na zhoršující se situaci upozorňuje koalice Pirátů a Starostů opakovaně. Připravila proto plán na [zajištění kvalitní pitné vody pro každého](https://www.piratiastarostove.cz/program/kvalitni-pitna-voda-pro-kazdeho/).

Podle Českého hydrometeorologického ústavu byly v roce 2020 nalezeny pesticidy a jejich metabolity v 4059 vzorcích, což činí ohromujících 82 % všech odebraných vzorků. U podzemních vod zpráva uvádí, že limit alespoň jednoho ze sledovaných ukazatelů kvality vody byl překročen v 82,4 % pozorovaných pramenů nebo vrtů. Kvalita vod se zhoršuje – ani tato čísla nás nepřinutí změnit způsob zemědělského hospodaření? 

Znečištění způsobují jak chemické látky a pesticidy, průmysl, tak i města a obce a působení klimatické změny. Zdroje podzemních a povrchových vod přitom mají zásadní význam pro zásobování obyvatel pitnou vodou. 

Podle Pirátů je proto hlavní součástí adaptačních opatření ochrana zdrojů vody a jejich okolí. Zcela zásadní je pro nás zajištění zásobování občanů pitnou vodou dobudováním infrastruktury vodovodů a kanalizací a systematické vyhledávání nových zdrojů pitné vody. Voda pro lidi musí být dostupná, kvalitní a cenově přijatelná.

*Doprovodná ilustrace: Koncentrace pesticidů v podzemních vodách (látky s překročením na dvou a více místech) v roce 2020.*
