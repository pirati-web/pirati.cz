---
date:         2021-11-08
category:     blog
tags:         vláda piráti koalice koaliční-smlouva
layout:       post
title:        "Koalice SPOLU a koalice Piráti a Starostové podepsaly koaliční smlouvu"
image:        /assets/img/articles/2021_11_08 - podpis koaliční smlouvy-4783.jpg 
author:       
---


Praha, 8. listopadu 2021 - Předsedové koaličních stran SPOLU a Piráti a Starostové podepsali v pondělí v Poslanecké sněmovně koaliční smlouvu. Strany se v ní zavazují k volební spolupráci v dalších čtyřech letech. Přílohou koaliční smlouvy je mimo jiné i koaliční program, který popisuje, jakým způsobem chtějí strany budoucí vládní koalice spravovat zemi. Koaliční smlouva je přílohou této tiskové zprávy.


> „V obtížné době jsme spojili síly, abychom vyvedli zemi ze současné krize - ekonomické, zdravotní i krize hodnot. Chci sestavit vládu rozumu, odpovědnosti a konsenzu. Vládu, která nebude dělat rozdíly mezi občany a místo konfliktů bude hledat shodu a rozumná řešení. Nečeká nás jednoduché období. Naše země se musí vypořádat nejen s pandemií, ale i s následky bezohledného populismu předchozích vlád. Toto nezodpovědné vládnutí přineslo zemi a jejím občanům největší zadlužení v historii, vysoké ceny energií a nemovitostí, hodnotový rozklad. Přesto jsem přesvědčen, že spolu se nám podaří zemi obnovit, modernizovat a posunout dopředu. Tam, kam sebevědomá země plná chytrých a slušných lidí patří. Po 8 letech devastace vrátíme zemi jejím občanům. To jsme slíbili, to i uděláme. Spolu,“ říká koaliční kandidát na premiéra Petr Fiala.

> „Dovolte mi ještě jednou poděkovat za důvěru, kterou jsme od vás, občanů České republiky dostali. Byla tady jasná poptávka po společenské změně. My jsme tuto poptávku vyslyšeli, a přišli jsme s nabídkou, kterou budeme za chvíli podepisovat a která je formulována v naší koaliční smlouvě. Pokusíme se společně udělat vše pro to, aby naši občané nezažívali zklamání. Přicházíme ve špatné době, ale budeme pracovat pro Českou republiku tak, abychom vám mohli po letech naší vlády předložit jasné vysvědčení, že je to země, která má perspektivu, a která se dívá do budoucnosti. Čeká nás náročná práce, ale věřím, že to společně zvládneme," sděluje předseda hnutí STAN Vít Rakušan.

> „Podpis koaliční smlouvy je pro všechny partnery prvním společným krokem k tomu dát Česko dohromady. Teď je na nás, abychom důvěru voličů  splatili a sestavili zodpovědnou, slušnou a reprezentativní vládu, která Česko důstojně provede výzvami dnešního světa. Nepřicházíme vládnout, ale spravovat tuto zemi,“ doplňuje předsedkyně TOP 09 Markéta Pekarová Adamová. 

> „Slíbil jsem voličům, ale také svým pěti dětem, že SPOLU uděláme vše pro to, aby v naší zemi skončil chaos a ta se stala opět dobrým místem pro život. A dnes je to tady. Čas změny nastává. Nečeká nás na růžích ustláno, bude to těžká práce, ale SPOLU jsme na to připraveni. Budeme vládou, která nezapomíná na rodiče, děti, seniory, lidi v nouzi. Rozhodně ale nebudeme vládou planých slibů, bezmyšlenkovitých rozhazovačů, kteří nehospodárným způsobem riskují budoucnost nás všech. Budeme vládou rozumu a zodpovědné solidarity,“ konstatuje předseda KDU-ČSL Marian Jurečka.
 
> „Jsem moc rád, že jsme se dnes sešli při podpisu koaliční smlouvy koalic Spolu a Pirátů a Starostů. Znamená to totiž, že byl naplněn náš hlavní předvolební cíl. Tedy dát zemi šanci na demokratickou vládu, šanci na budoucnost bez oligarchů, a hlavně šanci na lepší život pro občany. Za to patří především velké poděkování voličům, kteří vše umožnili. Věřím, že si Česko změnu opravdu zaslouží a že předkládaný koaliční program je prvním krokem k její realizaci,“ vysvětluje předseda Pirátů Ivan Bartoš.
> 
Plné znění koaliční smlouvy je k dispozici [ZDE](https://www.pirati.cz/assets/pdf/KOALICNI_SMLOUVA.pdf)

