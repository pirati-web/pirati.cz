---
date:         2022-01-08
category:     blog
tags:         volby
layout:       post
title:        "Piráti zvolili nové předsednictvo - kromě Bartoše je povede Kolaja, Hajnová, Charvátová a Jiránek"
image:        /assets/img/articles/2022/predsednictvo-cf2022.jpg
author:       
---


Pardubice, 8. ledna 2022 – Piráti zvolili nové předsednictvo. Všechny pozice místopředsedů byly přeobsazeny. Prvním místopředsedou se stal Marcel Kolaja, europoslanec a místopředseda Evropského parlamentu. Druhou místopředsedkyní byla zvolena Hana Hajnová, radní z kraje Vysočina, třetí místopředsednické místo získala zastupitelka Blanka Charvátová a posledním zvoleným členem republikového předsednictva se stal Martin Jiránek, exposlanec, analytik a marketingový specialista. Funkční období místopředsedů je stejně jako v případě předsedy dvouleté. 
 
> Prvním místopředsedou byl zvolen místopředseda Evropského parlamentu Marcel Kolaja. „Svého zvolení si moc vážím. Chtěl bych se zaměřit na to, aby nové předsednictvo přijalo strategii, která popíše, jak se jako strana budeme vyvíjet dál a jak docílit toho, abychom táhli za jeden provaz. Ze své pozice europoslance se budu zabývat také naším předsednictvím, jehož přípravu minulá vláda hrubě podcenila. Budeme v tomto období vést vyjednávání například o aktu o umělé inteligenci a o další legislativě, která se týká digitální transformace a boje proti klimatické změně,“ říká Kolaja.

> Druhou místopředsedkyní si Piráti zvolili Hanu Hajnovou, radní kraje Vysočina. „Mou ambicí je posílit v předsednictvu hlas regionů, kde máme nevyužitý potenciál. Teď se o něj můžeme opřít, zvláště před blížícími se komunálními volbami. Tvrdé zkušenosti, které jsme v uplynulém roce načerpali, je třeba přetavit v pozitivní změny: snižovat administrativu, zjednodušit a zfunkčnit elektronické systémy, se kterými pracujeme a také lépe komunikovat dovnitř i směrem ven. V neposlední řadě nesmíme zapomenout na naše základy a autenticitu. Děkuji za hlasy a důvěru kolegů, kterou, doufám, v následujícím období, nezklamu,” uvedla Hajnová. 

> Třetí místopředsedkyní se stala Blanka Charvátová, zastupitelka v Újezdě nad Lesy na Praze 21: „Děkuji vám, Pirátům a Pirátkám, a nejen za to, že jste mi dali svůj hlas, ale za to, jací jste. Jsme strana s velkým potenciálem, která může změnit zemi k lepšímu.” 

> Martin Jiránek po svém zvolení pomyslně Celostátní fórum Pirátů 2022 uzavřel: „Pojďme společně konstruktivně tvořit pro Piráty i pro občany. Děkuji.” 
