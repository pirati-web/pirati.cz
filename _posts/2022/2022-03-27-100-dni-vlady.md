---
date:         2022-03-27
category:     blog
tags:         vláda  
layout:       post
title:        "100 dnů vlády: Piráti plní sliby v boji proti korupci, podpoře rodin či dostupnosti bydlení. Prioritou je i pomoc Ukrajině a občanům v krizi"
image:        /assets/img/articles/2022/100-dni-vlady.jpg 
author:       
---

Praha, 27. března 2022 - Uplynulo sto dnů od jmenování nové vlády včetně historicky prvních tří pirátských ministrů. Prioritou bylo nejen řešení souběhu několika krizi - covidové, energetické, bezpečností a migrační, ale také naplňování dlouhodobých slibů voličům. *„Piráti spolu s partnery předložili protikorupční návrhy včetně novely zákona o střetu zájmů. Pracujeme na lepší dostupnosti bydlení i férovější úpravě Airbnb. Povedlo se zajistit financování dětských skupin, spustit ePetice, pokročit v otázce léčebného konopí, stopky na biopaliva a EET či v ochraně nezávislosti veřejnoprávních médií. Řešíme také posílení ochrany uživatelů internetu, odbourání byrokracie a spolupracujeme na spuštění digitálních projektů, které pomohou jak válečným uprchlíkům, tak usnadní život našim občanům. Připravujeme rovněž tzv. Magnitského zákon na lepší ochranu lidských práv ve světě a mnoho dalšího,“* uvedl místopředseda vlády pro digitalizaci a ministr pro místní rozvoj za Piráty Ivan Bartoš. 

> *„Vláda má za sebou prvních sto dnů ve funkci, během kterých musela řešit hned několik náročných krizí. Některé nám zanechal předchozí kabinet - například obří sekeru v rozpočtu nebo rozjetou vlnu pandemie. Tou největší je ale bezesporu Putinova agrese na Ukrajině a na ni navázané zvyšování cen a nejsilnější migrační vlna od druhé světové války. Děláme všechno, co je v našich silách, abychom těžkou situaci zvládli a pomohli jak našim občanům, tak lidem utíkajícím před válkou. Děkuji za obří nasazení všem Pirátům, obzvláště našemu ministrovi zahraničí Janu Lipavskému, který se intenzivně situací okolo Ukrajiny zabývá. Stejně tak vládním partnerům, krajům, obcím, bezpečnostním složkám, sociálním pracovníkům, lékařům, dobrovolníkům a celé veřejnosti, která projevila opravdu neuvěřitelnou solidaritu a sílu,“* popsal Ivan Bartoš s tím, že ani v takto náročné době nesmí ustat práce na dlouhodobých prioritách.

> *„Kromě aktuálních krizí je tu také řada dlouhodobých problémů, které naše občany trápí, a které jsme jim za Piráty slíbili řešit. Na Ministerstvu pro místní rozvoj jednáme s Evropskou komisí, aby Česko nepřišlo o miliardy z EU kvůli čachrům Andreje Babiše a aby se podobné kauzy už nikdy neopakovaly. Dokončujeme také věcnou novelu stavebního zákona, aby mohli lidé konečně stavět snadno, rychle a bez ubíjející byrokracie. Připravujeme rovněž dotační program pro samosprávy, který dopomůže k bydlení nejen válečným uprchlíkům, ale v budoucnu i našim občanům. Prosadili jsme, aby u nás vzrostly počty moderních nízkoemisních vozidel ve veřejné službě a dopravě. V procesu je také legislativa pro férovější nastavení Airbnb či zadávání veřejných zakázek, zákon o cestovním ruchu, řešíme širší pomoc obcím zasaženým tornádem a mnoho dalšího,“* doplnil Bartoš, který jako vicepremiér pro digitalizaci spolupracuje rovněž na rozjetí online projektů, jež lidem usnadní život a státu ušetří miliardy.

**Základní přehled návrhů, které Piráti předkládali či na nich spolupracovali, naleznete [ZDE](https://pirati.cz/assets/pdf/100_dni_Vlady.pdf).**
