---
date:         2022-04-05
category:     blog
tags:         korupce legislativa sněmovna
layout:       post
title:        "Konec střetu zájmů: Jakub Michálek navrhl stopku na zneužívání médií i přihrávání miliard pro firmy politiků. Prosazuje také veřejná majetková přiznání"
image:        /assets/img/articles/2022/jakub-TK-04-2022.jpg
author:       
---

Praha, 5. dubna 2022 – Předseda poslaneckého klubu Pirátů Jakub Michálek společně s koaličními poslanci předložil změnu zákona o střetu zájmů. Novela, kterou má projednat Sněmovna v pátek, konečně zavádí vymahatelný zákaz politiků vlastnit média a pobírat veřejné zakázky. Občané znovu získají právo kontrolovat politiky pomocí veřejně dostupných majetkových přiznání. Současná podoba zákona je totiž v praxi nevymahatelná, jak dokazuje série kauz expremiéra Andreje Babiše, proto je třeba legislativu zlepšit.

> *„Chceme mít v Česku fungující demokracii a chceme, aby občané měli k politikům důvěru. V demokratické zemi jsou svobodná média a občané hlídacími psy mocných. Ničení svobody tisku vede ke korupci a úpadku životní úrovně. Na základě zákona, který jsme připravili už v minulém období, ale tehdejší vláda jej odmítala projednat, nebudou vrcholoví politici například vlastnit mediální domy a zneužívat je v politické soutěži. Symbolem širokého střetu zájmů v ČR je expremiér Babiš, který v předchozím volebním období dostal od státu dotace za 14,5 miliardy korun. To by vystačilo na čtyři měsíční platy všech zdravotních sestřiček v republice. Pravidla musí platit pro  všechny a nyní konečně budou v praxi vymahatelná. Náš návrh zacelí díry, kterými dosud protékaly veřejné peníze. Jsme koalice, která se hlásí k transparentnosti a odpovědnosti,”* vysvětlil Michálek.

Pozměňovací návrh vychází z judikatury Ústavního soudu z února 2020. Ten uvedl, že povinností demokratického právního státu je nejen vytvořit veřejnému funkcionáři podmínky k řádnému výkonu funkce, ale také zamezit tomu, aby svěřenou moc využíval k prosazování osobních zájmů na úkor zájmu veřejného. Vláda tvořená koalicí pěti stran si proto úpravu vetkla i do svého programového prohlášení.
