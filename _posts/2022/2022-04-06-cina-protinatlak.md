---
date:         2022-04-06 
category:     blog
tags:         evropská-unie zahraničí lidská-práva
layout:       post
title:        "Čína se musí rozhodnout, na čí straně stojí, říká Gregorová"
image:        /assets/img/articles/2022/gregorova_sedacka_sad.jpg
author:       
---

Štrasburk, 6. dubna 2022 – Současné balancování Číny mezi obchodními vztahy s EU a podporou Putinovy agrese je neudržitelné. Na plenárním zasedání Evropského parlamentu to včera řekla pirátský europoslankyně Markéta Gregorová. Ta také zdůraznila nutnost přijetí nového proti-nátlakového nástroje.

> „Po tomto summitu je zřejmé, že Čína řeší vážné dilema,“ začala svůj projev Markéta Gregorová. 

Asijská velmoc se podle ní snaží zachovat výhodné ekonomické vztahy s Evropskou unií, aby se vyhnula ekonomické recesi. Ve stejnou chvíli ovšem Čína naznačuje podporu Putinovi a jeho válce, a zkouší tak manévrovat proti NATO.

> „Ráda bych tu připomněla, že Čína je rovněž zemí, která má za to, že může šikanovat členské státy EU prostřednictvím mixu ekonomického a diplomatického nátlaku a sekundárních sankcí. Dávno předtím, než Putin rozbořil dlouho tradovanou pohádku jménem ‚obchodem ku změně‘, bylo pro Evropskou unii stále těžší spolupracovat s autoritářskými režimy, pro které je porušování lidských práv na denním pořádku,“ pokračovala Gregorová.

> „Musíme dát čínským politickým plánovačům jasně najevo, že tato dvojí hra nebude fungovat. [Náš proti-nátlakový ekonomický nástroj](https://gregorova.eu/novy-protinatlakovy-nastroj-ochrani-clenske-staty-a-posili-evropskou-diplomacii/) tak přichází právě včas,” řekla Gregorová a připomněla ekonomický nátlak Číny na Litvu a chystaný nástroj, který má podobným aktivitám v budoucnu zabránit. 

> „Tento nástroj musí být jednak rychle použitelný, a jednak imunní vůči vetování jednotlivými členskými státy. Pokud bude takto efektivní, věřím, že pomůže Číně, aby se rozhodla, na které straně stojí,” dodala Gregorová, která se na přípravě nástroje podílí. 


