---
date:         2022-04-06
category:     blog
tags:         korupce zemědělství dotace
layout:       post
title:        "Dozorčí radu zemědělského fondu povede Jakub Michálek, zasadí se o průhledné a férové vyplácení dotací"
image:        /assets/img/articles/2022/jakub-zemedelsky-fond.jpg
author:       
---

Praha, 6. dubna 2022 - Poslanecká sněmovna dnes v tajné volbě zvolila předsedou dozorčí rady Státního zemědělského intervenčního fondu (SZIF) předsedu poslaneckého klubu Pirátů Jakuba Michálka. Michálka nominovala koalice Pirátů a Starostů. Ve funkci nahradil Pavla Kováčika z KSČM. Michálek se řadu let věnuje tématům transparence a korupčních opatření, byl členem kontrolního výboru Zastupitelstva hlavního města Prahy, kde rozplétal řadu kauz jako například Opencard, Škodův palác či kauzu ztracených majetkových přiznání. Ve Sněmovně se věnoval například kauze Čapí hnízdo, OKD nebo právě zemědělských dotací pro Agrofert. 

Dozorčí rada je kontrolním orgánem zemědělského fondu. Kontroluje jeho činnost, hospodaření a naplňování jeho poslání. Samotný fond přerozděluje asi 40 miliard Kč unijních a národních dotací ročně zemědělcům, potravinářům a lesníkům. Předsedou dozorčí rady musí být poslanec a jeho funkční období je čtyřleté. 

> *„Jako právník, který se věnuje transparenci, se zasazuji o to, aby bylo vyplácení dotací z peněz daňových poplatníků zcela průhledné. A budu to prosazovat i v dozorčí radě zemědělského fondu, kterým jsem byl dnes zvolen,”* říká ke zvolení Jakub Michálek.

Fond v uplynulých letech vyplácel dotace společnosti Agrofert, na které neměla podle Evropské komise tato firma nárok. Dozorčí rada byla navíc v minulosti přímo vázaná na podnikatelské subjekty bývalého premiéra Andreje Babiše. Holding Agrofert byl navíc největším příjemcem dotací SZIF.

> *„Slibovali jsme, že zjednodušíme proplácení 40 miliard zemědělských dotací. A slibovali jsme, že SZIF už nebude sloužit jednomu holdingu, který v brutálním střetu zájmů odsával dotace určené ostatním. A tyto naše sliby beru vážně. Jako smlouvu s občany, kterou plním. Musím ocenit, že současné vedení fondu přes velké tlaky udělalo správnou věc a dotace ve střetu zájmů pozastavilo. Samozřejmě, že Agrofertu se moje zvolení nehodí. Ale pojede se plně podle zákonů. Prioritou je pro mě při plnění slibů, které jsme dali lidem. Dozorčí rada je nyní kompletní a začínáme pracovat,”* dodává Michálek a doplňuje, že odměnu ve výši 14 tisíc korun ročně dá na odborné analýzy potřebné pro výkon funkce.
