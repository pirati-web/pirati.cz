---
date:         2022-04-06
category:     blog
tags:         dezinformace
layout:       post
title:        "Olga Richterová vyhrála soud s dezinformátorkou, která o ní šířila lži. Odškodné dá na dobročinné účely a boj proti kyberšikaně"
image:        /assets/img/articles/2022/olga-04-2022.jpg
author:       
---

Praha, 6. dubna 2022 - Místopředsedkyně Sněmovny Olga Richterová vyhrála u soudu spor s dezinformátorkou, která o ní šířila poškozující lži na internetu. A to i přes mnohá upozornění, že jde o nepravdivá tvrzení. Soud uložil dezinformátorce pokutu a také jí nařídil zaplatit náklady soudního řízení, které se pohybují až k 200 tisícům korun. Zatím jde o nepravomocný rozsudek. *„Je třeba si jasně říct, že šířit o někom lži na internetu, strašit občany nebo se uchylovat ke kyberšikaně opravdu není v pořádku. Což dnes potvrdil i soud. Manipulátorům se musíme postavit. Jejich obětí už dávno nejsou jen veřejně činní lidé, ale i běžní občané nebo u kyberšikany dokonce i děti. Proto případné odškodné daruji v plné výši na dobročinné účely a právě na boj proti kyberšikaně,“* uvedla Richterová.

> *„Dělám poctivou politiku. Respektuji odlišné životní zkušenosti a postoje. Nebojím se debaty ani výměny názorů. Musí nicméně být férová. Je pro mne naprosto nepřijatelné, když se někdo snaží prosazovat své názory pomocí lží a podvodů. Navíc se nechci jen dívat na to, jak je téma dostupného bydlení, na kterém mi velmi záleží, dezinformátory zneužíváno a je mi podsouván zcela jiný záměr, než ve skutečnosti prosazuji,”* uvedla místopředsedkyně Sněmovny.

Dezinformátorka Nela Lisková v roce 2019 sdílela na internetu opakovaně lživý text, že chce Olga Richterová do Česka přijmout tisíce uprchlíků z Afriky a rozdat jim startovací byty pro mladé. Lži byly doplněny smyšlenými citacemi Richterové a falešnými pirátskými vizuály včetně loga. Lisková šířila dál manipulace i po té, co byla upozorněna na to, že se zprávy nezakládají na pravdě. Olga Richterová proto celou věc předala soudu, který dnes rozhodl v její prospěch.

> *„Dlouho jsem váhala, zda jít opravdu do soudního sporu. Nejde ale o nějaký nevinný vtípek. Tahle lež poškodila nejen mne, mou rodinu a spolupracovníky, ale také vedla některé uživatele sociálních sítí k posílání velmi agresivních výhružek či nenávistných zpráv. S něčím takovým se přitom nesetkávám jen já, ale i mnoho dalších lidí. Dezinformace, kyberšikana a různé internetové útoky opravdu nejsou ničím výjímečným a pokud nedáme jasně najevo jejich iniciátorům, že rozhodně nejsou nedotknutelní, ale platí pro ně zákony jako pro kohohokoliv jiného, nic se nezmění,”* dodala Richterová.

Nela Lisková v minulosti mimo jiné působila v extremistické organizaci Národní domobrana a pokoušela se vystupovat jako honorární konzulka spolku Zastupitelské centrum Doněcké lidové republiky. Ten byl zrušen soudem, jelikož byla jeho činnost nezákonná a nerespektovala územní celistvost Ukrajiny. 
