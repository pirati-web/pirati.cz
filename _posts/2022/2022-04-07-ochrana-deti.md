---
date:         2022-04-07
category:     blog
tags:         evropská-unie zahraničí lidská-práva
layout:       post
title:        "Piráti volají po větší ochraně dětí a mladistvých prchajících z války na Ukrajině"
image:        /assets/img/articles/2022/GSL35 edit.jpg
author:       
---

Štrasburk, 7. dubna 2022 – Prchající děti z války mají mít přístup ke vzdělání, psychologické podpoře i zdravotní péči srovnatelný s dětmi z přijímacích zemí. Právě na tom se shodli europoslanci. Ti dnes projednávali přijetí sady opatření, která mají ochránit prchající děti a mladistvé před vykořisťováním a obchodem s lidmi. 

> „Prchající děti jsou jedním z nezávažnějších důsledků války. Musíme udělat vše proto, abychom těm, kterým se podařilo uprchnout, co nejvíce pomohli. S dětmi je třeba zacházet jako s dětmi, ať jsou odkudkoliv,“ říká pirátská europoslankyně Markéta Gregorová. 

Ta společně s pirátskými europoslanci podporuje také relokaci nezletilých tak, aby docházelo ke slučování rodin. Zvláštní ohled by se měl brát také na více zranitelné děti, například bez doprovodu. 

> „Problémem při udělování uprchlického statutu může být i to, že některé děti, hlavně z národnostních menšin, nejsou vedeny na úřadech a nemají oficiálně občanství. U dětí, které nejsou nikde vedeny, pak samozřejmě může hrozit vykořisťování nebo obchod s lidmi,“ vysvětluje Gregorová, která situaci na Ukrajině bedlivě sleduje. 

Europoslanci navrhují, aby se děti registrovaly, a byl přehled o tom, kde se aktuálně nacházejí. Ke zlepšení přeshraniční spolupráce a komunikace bude sloužit také nová Platforma solidarity. Dále se počítá se vznikem nových dětských center a posílením stávajících krizových linek pro hledání ztracených dětí a poskytování psychologické péče. Návrh zdůrazňuje, že s dětmi je potřeba komunikovat ukrajinsky. 

K aktuálnímu datu uprchlo z Ukrajiny již 3,7 milionu lidí, z toho 90 % jsou ženy a děti a podle UNICEF je téměř polovina uprchlíků ve školním věku. 
