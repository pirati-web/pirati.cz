---
date:         2022-04-08
category:     blog
tags:         korupce dotace legislativa sněmovna
layout:       post
title:        "ANO zablokovalo přijetí zákona proti střetu zájmů. Piráti bojují za protikorupční návrh dál"
image:        /assets/img/articles/2022/jakub-TK-stret-zajmu.jpg
author:       
---

Praha, 8. dubna 2022 – Poslanci ANO dnes zablokovali přijetí klíčových protikorupčních změn a pracovní den skončili kvůli přestávce Aleny Schillerové v poledne. ANO dělalo obstrukce kvůli návrhu Jakuba Michálka a koaličních poslanců, který by konečně zavedl vymahatelný zákaz politikům vlastnit média a členům vlády pobírat veřejné zakázky či dotace. Občané a média by také získali zpět dohled nad majetkovými přiznáními politiků, která budou opět veřejná. Piráti budou dál bojovat za to, aby se zákon dotáhl do konce. 

> *„Makat a neblábolit, to bylo volební heslo ANO. Místo abychom rázně utnuli kolosální střet zájmů, Babišovi lidi za něj dělají nekonečné obstrukce. Poslanci ANO zablokovali přijetí protikorupčních zákonů tím, že zahltili projednání programu svými návrhy, pak si vzali pauzu a jeli domů. My Piráti chceme v Česku fungující demokracii, aby média kontrolovala politiky a ne politici média. Rétorika hnutí ANO, že zákon je jen pro Babiše, je mimo – nemohl by sice vlastnit tisk, ale další povinnosti jsou už jen pro členy vlády, takže tahle vláda je na sebe přísnější a bude průhlednější,”* uvedl Michálek.

Obstrukce přitom stojí daňové poplatníky nemalé peníze – jedna hodina jednání na výdajích Sněmovny stojí přes 700 tisíc korun. Pokud však bude ČR platit pokutu nebo jí bude odmítnuto vyplacení dotací z EU kvůli střetu zájmů, hrozí Česku pozastavení 180 miliard z evropských dotací z Národního plánu obnovy.
