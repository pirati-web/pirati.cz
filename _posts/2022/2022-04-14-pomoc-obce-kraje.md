---
date:         2022-04-14
category:     blog
tags:         místní-rozvoj bydlení
layout:       post
title:        "Bartoš: Spouštíme program pro obce a kraje na rekonstrukce bytů a budov pro ukrajinské uprchlíky"
image:        /assets/img/articles/2022/ivan-byty-04-2022.jpg
author:       
---

Praha, 14. dubna 2022 – Ministerstvo pro místní rozvoj dnes spustilo program Ukrajina, který pomůže obcím a krajům s ubytováním Ukrajinců, kteří do ČR utekli před ruskou agresí. Důležité je, že opravené byty zůstanou obcím a krajům, které je po odchodu ukrajinských uprchlíků domů využijí pro své občany.

> *„Jako stát se zvládáme postarat o statisíce uprchlíků, kteří k nám přicházejí z Ukrajiny. Velký dík za to patří především obcím a krajům, kterým musíme rychle finančně pomoci. Aktivně jsme proto jednali se starosty, hejtmany a dalšími partnery v regionech. Na základě jejich požadavků jsme upravili chystaný program. V novém národním programu počítáme s dotacemi pro obce a kraje na rekonstrukce bytů a budov k zajištění důstojného bydlení. Samozřejmě, že bude možné uplatňovat náklady zpětně od dne, kdy Rusko napadlo Ukrajinu. Náš program je jen jedním z připravovaných opatření, jak řešit dostupnost bydlení,“* říká místopředseda vlády pro digitalizaci a ministr pro místní rozvoj Ivan Bartoš s tím, že program je součástí strategie, kterou včera schválila vláda. 

Finančně budou podpořeny opravy či menší rekonstrukce obecních a krajských objektů, které nejsou nyní obyvatelné, ale mohly by sloužit pro střednědobé ubytování uprchlíků. Tyto rekonstrukce budou prováděny v půdorysech stávajících objektů. S povolovacím procesem nebude problém. K získání dotace bude stačit čestné prohlášení, že je věc řešena se stavebním úřadem. Pomůže také chystaný Lex Ukrajina. Opravené byty po krizi obcím a krajům zůstanou a ty je využijí pro své občany.

Dotace na opravu a vznik obecních či krajských bytů bude činit maximálně 120 tis. Kč na jednu osobu dle standardizované kapacity a bude pro byty, které předtím nebyly technicky způsobilé k ubytování osob.

Dotace na opravu obecních či krajských ubytoven bude činit maximálně 40 tis. Kč na jednu osobu dle standardizované kapacity a MMR stanoví minimální standard vybavenosti tak, aby šlo vždy o důstojné ubytování.

Na program má MMR skoro jednu miliardu korun. Stále je ve hře možnost, že s financováním pomůže EU, což osobně řešil ministr Ivan Bartoš v Bruselu.

O dotaci mohou žádat obce a jimi zřizované organizace, kraje a jimi zřizované organizace, hlavní město Praha, městské části hlavního města Prahy a jimi zřizované organizace.

Dnes je program s podmínkami vyhlášen a podat žádost lze hned po Velikonocích. Dotace bude poskytována ex post. Poslední možný termín pro předložení dokladů k čerpání dotace je 30. listopad 2022.

Jako záložní variantu a nouzové řešení v případě ještě většího náporu na ubytovací kapacity MMR finančně podpoří obce a kraje při pořizování mobilních či montovaných domů pro ubytování uprchlíků. MMR stanoví minimální standard vybavenosti tak, aby bylo garantováno důstojné ubytování. 
