---
date:         2022-04-20
category:     blog
tags:         evropská-unie 
layout:       post
title:        "Výbor schválil jednotnou nabíječku pro elektronická zařízení. Návrh míří na plénum"
image:        /assets/img/articles/2022/kolaja u počítače.jpg
author:       
---

Brusel, 20. dubna 2022 – Europoslanci dnes podpořili jednotnou nabíječku pro všechna přenosná elektronická zařízení. Výbor pro vnitřní trh a ochranu spotřebitele dal zelenou návrhu Evropské komise, který má za cíl snížit environmentální stopu spojenou s výrobou a likvidací nabíječek. Společnou nabíječku mají mít podle návrhu všechny chytré telefony, tablety, fotoaparáty, sluchátka, přenosné reproduktory a přenosné herní konzole.

> „Je to důležitý krok v boji za snižování elektronického odpadu, který je nejrychleji rostoucí kategorií odpadu v Evropě. Zároveň to přinese mnohem větší pohodlí pro uživatele. Myslím, že nikdo z nás nechce mít v zásuvce nabíječky s různými druhy kabelů, aby si nabil zvlášť sluchátka, telefon a tablet. Nehledě na to, že jednotné kabely USB-C lidem nesmírně usnadní nabíjení elektroniky během cestování,“ upozorňuje europoslanec a kvestor Evropského parlamentu Marcel Kolaja, který je členem výboru pro vnitřní trh a ochranu spotřebitele.

Kromě univerzání nabíječky návrh zavádí povinnost harmonizovat technologie rychlého napájení. 

> „To pomůže zabránit tomu, aby různí výrobci bezdůvodně snižovali rychlost nabíjení. Společné standardy protokolu USB Power Delivery zajistí nejrychlejší nabíjení všech elektronických zařízení,“ vysvětluje Kolaja. Nově si také budou moci spotřebitelé vybrat, zda chtějí zařízení nakoupit s nabíječkou nebo bez. „Ve chvíli, kdy budeme mít na všechna zařízení stejnou nabíječku, je zbytečné si s každým novým přístrojem kupovat i další nabíječku,“ dodává Kolaja s tím, že to výrazně sníží počet nechtěně zakoupených adaptérů. 

Podle Evropské komise vyhozené a nevyužité nabíječky každoročně představují až 11 000 tun elektronického odpadu. Revidovaný návrh směrnice o radiových zařízeních ještě musí schválit Evropský parlament na svém plenárním zasedání. Pak bude následovat vyjednávání mezi Parlamentem, Radou a Komisí. Podle dnes schváleného návrhu by měli výrobci 15 měsíců na to se novým pravidlům přizpůsobit.
