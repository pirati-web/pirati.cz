---
date:         2022-04-22
category:     blog
tags:         evropská-unie lidská-práva
layout:       post
title:        "Pirátská delegace v europarlamentu žádá britského premiéra, aby nevydával Assange do USA"
image:        /assets/img/articles/2022/u eu zdi
author:       
---

Brusel, 22. dubna 2022 – Tři čeští a jeden německý europoslanec v otevřeném dopise žádají britského premiéra Borise Johnsona, aby nevydával zakladatele WikiLeaks Juliana Assange do Spojených států. Europoslanci varují, že Assangovi hrozí v USA smrt, a že celé situace může využít Putin v psychologické válce. Vydání Assange umožnilo poslední rozhodnutí britského soudu.

> „Vážený pane premiére Johnsone, historie nám ukazuje, že jednou z odpovědí na konec válek a zachování míru je demokracie. Ceníme si demokratických institucí stejně jako našeho práva je hlídat, kontrolovat a kritizovat. Tím se demokracie liší od autoritářských režimů, kterým je vlastní zatajování a umlčování. Demokracie chrání novináře, vydavatele i whistleblowery, aby mohli zveřejňovat informace, jež nesou veřejný zájem,“ stojí v úvodu společného dopisu pirátských europoslanců.

Podle europoslanců by ohrožení Juliana Assange znamenalo oslabení hodnotové převahy, kterou mají západní demokracie nad Putinovým Ruskem.

> „Pokud nyní vaše vláda vydá Juliana Assange do USA, zasadí tím těžkou ránu důvěryhodnosti našich proklamací o tom, že se na Ukrajině odehrává souboj svobody s tyranií. Takový vývoj událostí hraje do karet Putinově dlouhodobé dezinformační strategii: oslabovat hodnotovou převahu Západu, upozorňovat na jeho prohřešky proti jeho vlastním nárokům a destabilizovat západní demokracie,“ stojí v dopise.

Celkově podle skupiny europoslanců hrozí, že Assangovo případné vydání do USA poslouží Putinově psychologické válce. 

> „Pokud Assangova zjištění zveřejněná na WikiLeaks posloužila Putinově propagandě, bylo to jako vedlejší důsledek naplňování veřejného zájmu – i Donald Trump v Bílém domě byl Putinovým vítězstvím, avšak samotné Trumpovo vítězství bylo demokraticky legitimní. Assangovo vydání bude hrát Putinovi do karet bezesporu, ovšem tentokrát bez naplňování veřejného zájmu. Pokud někdo označoval Assange jako “užitečného idiota Kremlu”, dnes hrozí, že se takovými “užitečnými idioty Kremlu” stanou sama britská a americká administrativa,“ varují Piráti v Evropském parlamentu.

* [Na celé znění dopisu se podívejte zde](https://www.pirati.cz/assets/pdf/Letter to Johnson.pdf)
