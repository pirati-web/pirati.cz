---
date:         2022-04-26
category:     blog
tags:         místní-rozvoj bydlení legislativa sněmovna
layout:       post
title:        "Piráti opravují zpackaný stavební zákon, podpoří také stopku na biosložku v palivech"
image:        /assets/img/articles/2022/ivan-04.jpg
author:       
---

Praha, 26. dubna 2022 – Zajistíme, aby se konečně stavělo rychle, snadno a bez ubíjející byrokracie, k čemuž je nutná oprava předchozího stavebního zákona z dílny ANO. Uvedl to Ivan Bartoš, ministr pro místní rozvoj (MMR), na tiskové konferenci před jednáním Sněmovny. Plénum má kromě částečného odkladu stavebního zákona projednat i návrh MMR na zvýšení podílu nízkoemisních vozidel v dopravě či ohledně přesnějšího vyúčtování za teplo a teplou vodu. Piráti podpoří ve Sněmovně i stopku na povinné přimíchávání biosložky do pohonných hmot, za což dlouhodobě bojovali. 

Na programu jednání Sněmovny jsou v tomto týdnu tři návrhy Ministerstva pro místní rozvoj. Do druhého čtení jde částečný odklad účinnosti stavebního zákona: „Chceme, aby se konečně stavělo rychle, snadno a bez ubíjející byrokracie. Což původní zákon ANO rozhodně nezaručoval, naopak. Proto ho opravujeme, kdy velký důraz klademe na digitalizaci včetně digitálního stavebního řízení. Rušíme celou novou soustavu státních stavebních úřadů v čele s Nejvyšším stavebním úřadem. Centralizace za mnoho miliard není řešením, naopak chceme zachovat v maximální možné míře úřady blízko lidem,” sdělil na tiskové konferenci ministr pro místní rozvoj Ivan Bartoš. 

> Zůstane podle něj také princip ,Jeden úřad, jedno razítko´: *„Stavebník podá úplnou dokumentaci na stavební úřad a dál už by se neměl o nic starat. Zachováme rovněž Specializovaný stavební úřad, který převezme velké stavby a tím je zásadně urychlí. Tady dokonce jednáme o rozšíření jeho působnosti,”* doplnil ministr.

Ivan Bartoš rovněž předkládá úpravu zákona o užívání bytů, díky které lidé dostanou přesné a jasné informace o spotřebě tepla a teplé vody. Účelem je poskytnout občanům lepší přehled v době energetické krize a zvyšujících se nákladů.

> Na plénu se v prvním čtení projedná i návrh zákona MMR, který zvýší podíl nízkoemisních vozidel v dopravě: *„Zadavatelé veřejných zakázek a objednatele veřejných služeb v dopravě budou mít povinnost dodržovat minimální podíly nízkoemisních vozidel. Tedy jdeme vstříc šetrnějším trendům, které myslí na zdraví naší krajiny a hlavně lidí,”* okomentoval návrh Bartoš.

> Očekává se, že Sněmovna projedná též zrušení silniční daně a odstranění povinnosti přimíchávat biopaliva do pohonných hmot. *„Ukázalo se, že přimíchávání biosložky z řepky ve skutečnosti není ekologické ani ekonomické. Urychlit toto rozhodnutí nás přiměly ceny paliv, které rapidně rostou, dělají lidem trable v rodinném rozpočtu a tento trend je potřeba zvrátit. V důsledku válečného vraždění a řádění Putinova režimu hrozí nedostatek pšenice z Ukrajiny a Ruska. Na polích teď potřebujeme pěstovat více obilí a méně tlačit zemědělce do řepky. Řepky se nenajíme,”* uvedl předseda poslaneckého klubu Pirátů Jakub Michálek.

Zároveň se bude řešit dočasné snížení spotřební daně o 1,5 Kč u nafty a benzínu od 1. června do 30. září. Ambicí koaličních partnerů je tyto zákony projednat ve zkráceném čtení.
