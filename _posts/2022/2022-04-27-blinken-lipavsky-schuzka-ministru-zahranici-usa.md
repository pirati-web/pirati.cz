---
date:         2022-04-27
category:     blog
tags:         zahraničí bezpečnost
layout:       post
title:        "Ministr Lipavský na jednání s americkým protějškem Antonym Blinkenem potvrdil pokračování společné podpory Ukrajině"
image:        /assets/img/articles/2022/lipo-blinken.jpg
author:       
---

 
První pracovní návštěva ministra zahraničí Jana Lipavského v USA 26. dubna byla příležitostí pro jednání s jeho americkým protějškem Antonym Blinkenem. Setkání dominovalo téma Ukrajiny. Ministři v tomto kontextu jednali o Rusku, Číně a energetické bezpečnosti.

> „Ministr Blinken nám vyjádřil jasnou podporu našich pozic vůči Rusku a Číně. Demokratické společnosti musí držet pospolu, na tom jsme se jasně shodli,“ řekl ministr Jan Lipavský po setkání s protějškem Antonym Blinkenem.

Ministři se primárně věnovali způsobu, jak pokračovat v podpoře Ukrajiny, a to jak v humanitární, tak vojenské oblasti. Ministr Lipavský zdůraznil, že Česká republika se vůči ruské invazi na Ukrajinu vymezuje jednoznačně a všemi prostředky, a to na národní i mezinárodní úrovni. 

> Šéf české diplomacie v tomto kontextu uvedl: „Musíme společně hledat nové cesty, jak zvýšit tlak na Rusko pomocí sankcí a posílit podporu pro Ukrajinu, včetně vojenské. Nyní se snažím přesvědčit evropské partnery, že šestý sankční balíček by měl zahrnovat ještě tvrdší sankce vůči Rusku.“

Koordinace mezi Evropskou unií a Spojenými státy je klíčová pro co nejúčinnější dopad sankcí na Rusko. V této souvislosti ministr Lipavský vysvětlil záměr Česka vytvořit vlastní sankční mechanismus, tzv. Magnitského zákon. „Magnitského zákon byla moje priorita již během působení ve sněmovně a mou prioritou zůstává. Aktivně pracujeme na tom, aby byl přijat co nejdříve,“ uvedl ministr Lipavský.

> I další projednávaná témata měla výrazné bezpečnostní přesahy. Ministr Lipavský uvedl, že se ČR chce více zapojit do spolupráce s Tchaj-wanem, a zdůraznil, že „Česko má v unijním i mezinárodním kontextu velmi kvalitní vztahy s Tchaj-wanem a pojí nás společné hodnoty a priority.“

Ministři dále hovořili o rozvoji bilaterálních vztahů Česka a Spojených států, včetně možností posílení obranné spolupráce. Dále se dotkli energetické bezpečnosti – využití jaderné energie a snižování závislosti na ruských energetických surovinách. Oblastí s velkým potenciálem pro rozvoj vztahů jsou nové technologie. Technologický pokrok je však třeba doplnit ochrannými opatřeními proti jejich zneužití, shodli se oba ministři. Z tohoto pohledu je perspektivní oblastí spolupráce při kontrole vývozu či přímých zahraničních investic.
