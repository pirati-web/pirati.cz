---
date:         2022-04-29
category:     blog
tags:         práce-a-sociální-věci legislativa
layout:       post
title:        "Komentář Olgy Richterové: Mimořádná pomoc rodinám má smysl"
image:        /assets/img/articles/2022/olga-03-2022.jpg
author:       
---


Praha, 29. dubna 2022 - Vláda schválila bonus pět tisíc korun na každé dítě do 18 let, aby rodinám pomohla s energetickou krizí. Jsme rádi, že se povedlo ve spolupráci s koaličními partnery podporu rodinám zajistit. Už od ledna jsme volali po nějaké formě energetického bonusu, který by lidem ulevil. Po vzoru například britských konzervativců nebo Rakouska. Zdražování není vlivem Putinovy agrese jen ‘kosmetické’, ale opravdu silně dopadá na všechny domácnosti včetně střední třídy. Podle dat patří mezi nejvíce ohrožené skupiny rodiny s dětmi a mezi nimi samozřejmě samoživitelky a samoživitelé. Jsou třeba ale i další kroky dlouhodobé systémové pomoci. 

Z každé tisícovky, kterou dnes na energiích zaplatíme, jde přes šest set korun státu. Stát kvůli zdražování energií vybere od lidí dle odhadu o 10 miliard víc, než jsme v rozpočtu předpokládali. Inflace se brzy zřejmě dostane k 15 %. 

Je pro nás samozřejmé, že v takovéto situaci část vybraných peněz lidem vrátíme. Pohlídáme, aby bonus neohrozil stávající pomoc lidem třeba s bydlením nebo se nerozpustil třeba v exekučních srážkách.

Do zákona chceme také zahrnout děti v náhradní pěstounské péči, případně děti v dětských domovech a SOS vesničkách. Dále také děti nad 18 let se zdravotním postižením.
Kromě mimořádného příspěvku jsme schválili také záměr čerpat měsíčně dle vlastní volby až třináct tisíc korun z rodičovské místo současných deseti v případě OSVČ nebo lidí s nízkými příjmy. Budeme dále prosazovat i naše programové priority, tedy zkrácené úvazky, dětské skupiny, školky a tzv. Tagesmutter (tedy hlídání doma, resp. miniškolky v domácnostech): i tento záměr vláda schválila. Za Piráty nadále usilujeme i o systémové návrhy na daňový bonus, valorizaci slevy na poplatníka a chceme i další zvýšení životního minima či valorizaci rodičovské v návaznosti na inflaci.

**Na co se nejčastěji ptáte?**

* **Z čeho se bude mimořádná podpora platit?**
Z každé tisícovky, kterou dnes na energiích zaplatíme, jde přes šest set korun státu. Stát kvůli zdražování energií vybere od lidí dle odhadu o 10 miliard víc, než jsme v rozpočtu předpokládali. V této hluboké krizi je pro nás samozřejmé, že část peněz lidem vrátíme a zbytek využijeme ve zdravotnictví, školství a na posílení dalších služeb pro občany. 

* **Jak se stanovoval limit jednoho milionu korun?**
Zdražování dopadá zejména na nejohroženější, proto podporujeme navýšení životního a existenčního minima. Problémy pociťuje i střední třída. Tu obvykle minulé vlády opomíjely s tím, že to přeci “nějak ustojí”. Nemusí to být ale pravda. Nechceme vehnat další občany do potíží, problémům musíme předejít. Průměrná mzda je dnes necelých 39 tisíc, pokud vychovávají dítě v domácnosti dva lidé, odpovídá to zhruba výši milionového limitu.

* **Není to jako “rouškovné” Andreje Babiše, které jste kritizovali?**
Ne. V pandemii patřili senioři zdravotně mezi nejvíce ohrožené skupiny, ale ekonomicky se jich omezení a lockdowny prakticky nedotkly. Putinova agrese, která inflaci výrazně zvýšila, dnes reálně nejvíc ohrožuje rodiny s dětmi a samoživitele. Vyplývá to z čísel.

* **Nebude to dělat lidem problémy při výpočtu dalších dávek či podpory?**
Pohlídáme, aby se bonus nezapočítával do příjmu, nedělal problémy při výpočtu jiných podpor nebo nezmizel v exekučních srážkách. V minulosti už se s obdobnou problematikou úřady zvládly vypořádat. Žádáme také o jasná pravidla například ohledně střídavé péče. 

* **Senioři nic nedostanou?**
Senioři, obzvláště pokud žijí sami, patří dlouhodobě mezi ohrožené skupiny. Proto dojde během tohoto roku třikrát k automatickému navýšení penzí právě v reakci na zdražování cen. Důchody se navyšují všem, což je samozřejmě v pořádku. Pamatujeme i na lidi se zdravotním postižením, mimořádné valorizace se vztahují i na ně. Aktuálně MPSV chystá balíček opatření pro osoby se zdravotním postižením, například úpravu příspěvku na mobilitu.

* **A co lidé s postižením?**
I těch se týkají mimořádné valorizace důchodů. Víme ovšem, že to nestačí, proto MPSV chystá balíček podpory. Náklady na osobní dopravu výrazně vzrostly a příspěvek na mobilitu by měl tento stav reflektovat. Jako Piráti se kloníme i k zavedení valorizačního mechanismu pro příspěvek na péči.

* **…nebo domácnosti bez dětí?**
V lednu se zvýšila sleva na poplatníka pro všechny pracující díky návrhu Mikuláše Ferjenčíka z minulého volebního období. Prosazujeme další nárůst této slevy i převedení její části do daňového bonusu tak, aby celou částku mohli vyčerpat i lidé s nižšími příjmy. Zvýšilo se životní a existenční minimum a usilujeme o další navýšení. Stejně tak došlo k rozšíření příjemců příspěvku na bydlení a mimořádné pomoci v hmotné nouzi, kde se zasazujeme o výrazné zjednodušení administrativy.

