---
date:         2022-05-02
category:     blog
tags:         místní-rozvoj bydlení legislativa
layout:       post
title:        "Bartoš: Územní plány jsou při stavebním řízení klíčové"
image:        /assets/img/articles/2022/ivan-uzemni-planovani.jpg
author:       
---

Praha, 2. května 2022 - Územní plánování obcí a měst je naprostý základ fungování samospráv. Jak vypadají města teď a jak budou vypadat za deset let? Jaké jsou možnosti dalšího rozvoje? Na to je potřeba kvalitní územní plán. MMR proto chystá samostatnou novelu věnovanou právě územnímu plánování a regulačním plánům.


> *„Řešíme nejen nápravu nepovedeného stavebního zákona, ale také modernizaci územního plánování. Pokud vyladíte dobře proces územního plánování a máte kvalitní regulační plán, pak je hned jasné, co kde můžete, nebo nemůžete stavět. Celý proces získávání stavebního povolení je pak daleko rychlejší. Proto si i tato oblast  zaslouží reformu a my chystáme speciální novelu. Základní teze jsme dnes řešili u kulatého stolu k územnímu plánování,“* říká místopředseda vlády pro digitalizaci a ministr pro místní rozvoj Ivan Bartoš.

> *„Slíbil jsem, že tuto část, kterou jsme identifikovali jako zásadní jak pro rozvoj měst, tak z pohledu celého procesu výstavby,otevřeme.Předchozí vláda se soustředila na proces stavebního řízení a  potřebu této, z mého pohledu daleko důležitější reformy, ignorovala. Na tom se shodují odborníci i obce.”* Jedním z důležitých nástrojů pro formování území je takzvaný regulační plán - nástroj, který dává obcím možnost dotvářet charakter území podrobněji než územní plán.

> *„Jak stavebník, tak autorizovaný inženýr nebo úředník, musí mít při pohledu do územního nebo regulačního plánu jasno. V naší novele musíme sjednotit technikálie, role jednotlivých aktérů, včetně ochrany veřejného zájmu, a hlavně vše plně digitalizovat,“*  dodává Bartoš.

V územním plánování mají jiné potřeby a zájmy malé obce a jiné velká města. Ty je potřeba vyvážit, a také je nezbytné vyřešit mnoho otázek. Zejména, jaké procesy a jaká rozhodnutí mají být vložena do samostatné působnosti, dále pak způsob, jakým budou plánovací dokumentaci pořizovat malé obce, jak a kdy bude řešena ochrana záměrů krajů a státu, nadřazená a navazující dokumentace, atd. Proto je na novele nutná široká shoda.

Na MMR se sešla Pracovní skupina pro reformu územního plánování, která se teď přípravou bude pravidelně zabývat. Poslední takové jednání proběhlo v listopadu 2020.
