---
date:         2022-05-03
category:     blog
tags:         místní-rozvoj evropská-unie legislativa
layout:       post
title:        "Bartoš: Odeslali jsme do Bruselu společný dopis ministrů 10 zemí nejvíce zasažených uprchlickou krizí s žádostí o pomoc"
image:        /assets/img/articles/2022/ivan-04.jpg
author:       
---

Praha, 3. května 2022 - V reakci na iniciativu ministra pro místní rozvoj Ivana Bartoše zaslali ministři desíti členských států nejvíce zasažených uprchlickou krizí Evropské komisi otevřený dopis, ve kterém navrhují opatření, jak s pomocí prostředků fondů EU co nejlépe zvládnout současnou situaci. Signatáři dopisu jsou ministři zemí V4, Rumunska, Bulharska, tří pobaltských států a Chorvatska. Nešlo přitom jen o ministry odpovědné za EU fondy, ale i ministry financí.

> *„Společně s kolegy z dalších devíti zemí vítáme dosavadní kroky Evropské komise, ale zároveň se shodujeme na nutnosti úpravy pravidel směrem k flexibilnějšímu využití evropských dotací a poskytnutí dodatečných finančních prostředků pro naše členské státy. Aktuální krize dopadá i na příjemce, kteří své projekty realizují v prostředí přerušených dodavatelských řetězců, nedostatku stavebních materiálů i pracovních sil, takže je pro řadu z nich těžké projekty dokončit ve stanoveném termínu,“* uvedl místopředseda vlády pro digitalizaci a ministr pro místní rozvoj Ivan Bartoš a dodal: *„Připravili jsme proto společný dopis, ve kterém Komisi navrhujeme konkrétní řešení, jak vedle pomoci uprchlíkům i nadále podporovat rozvoj a zvyšování kvality života našich občanů v regionech.“*

Cílem společných návrhů je řešit současné potřeby členských států zasažených uprchlickou vlnou a jejími dopady na vlastní občany, ale také podpořit příjemce z fondů EU, kteří rovněž čelí výjimečné situaci. Ve společném dopise proto ministři deseti států vyzývají Evropskou komisi, aby prodloužila čas na dokončení projektů, tedy umožnila příjemcům dotací proplatit způsobilé výdaje až o rok později, a více rozvolnila dílčí pravidla v končícím programovém období. Všichni signatáři se také jednohlasně shodují na nutnosti co nejdříve schválit programy nového období 2021–2027, aby bylo možné začít s proplácením projektů, které pomohou jak uprchlíkům v zemích východní a střední Evropy, tak ostatním příjemcům.

Vzhledem k blížícímu se předsednictví České republiky v Radě EU koordinaci iniciativy převzalo a dopis odeslalo Estonsko.
