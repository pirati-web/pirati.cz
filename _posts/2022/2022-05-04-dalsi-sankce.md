---
date:         2022-05-04
category:     blog
tags:         evropská-unie zahraničí
layout:       post
title:        "Piráti oceňují další sankce proti Rusku, rádi by šli ještě dál"
image:        /assets/img/articles/2022/poslanci_v chodbě.jpg
author:       
---

Štrasburk, 4. května 2022 – Pirátští europoslanci se shodují, že jsou potřeba další sankce proti Putinovu režimu. Oceňují návrh Evropské komise, ale upozorňují, že ho musí ještě jednomyslně schválit členské země. Piráti dlouhodobě kritizují způsob schvalování sankcí a v zahraničních otázkách prosazují hlasování kvalifikovanou většinou.

> "Oceňuji nový balíček sankcí, který navrhuje Evropská komise. Ta částečně vyslyšela naše volání, ale rád bych šel ještě dál. Naším odstřižením od ruské ropy sice Putinův režim zasáhneme, ale ještě tvrdší dopad by mělo embargo i na ruský plyn. Nesmíme Putinovi pomáhat financovat jeho brutální válku," komentuje kvestor a europoslanec Marcel Kolaja.

> "Kompletní odstřižení ruských bank od SWIFTu mělo přijít již dávno. Souhlasím také s odstřižením od ruské ropy. Ani případná výjimka z ropného embarga pro Maďarsko či Slovensko neohrožuje tento důležitý krok jako celek. Jen takto radikální postup Putinův režim skutečně zabolí. Další váhání znamená dál přihlížet krutému zabíjení civilistů na Ukrajině,“ říká europoslankyně Markéta Gregorová

> „Před měsícem jsme k tomu v Evropském parlamentu vyzvali, dnes se stopka na ropu konečně dostala do oficiální politiky všech států i evropských institucí. Putinův režim tím přijde o velké peníze, zatímco my v Evropě si s výpadkem dokážeme poradit. Nechceme platit válečná zvěrstva Putinovi,“ dodává europoslanec Mikuláš Peksa.
