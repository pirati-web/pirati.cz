---
date:         2022-05-10
category:     blog
tags:         zahraničí bezpečnost
layout:       post
title:        "Česká republika je zvolena do Rady OSN pro lidská práva"
image:        /assets/img/articles/2022/lipo-tk-05.jpg 
author:       
---

Praha, 10. května 2022 – Česká republika byla dnes zvolena do Rady OSN pro lidská práva na místo uvolněné Ruskem v důsledku jeho agrese vůči Ukrajině. V hlasování ve Valném shromáždění OSN ČR získala 157 hlasů. Funkční období začíná dnem zvolení a trvá do konce roku 2023.

> *„Podpora lidských práv a demokracie je prioritou mojí, Ministerstva zahraničních věcí, Pirátské strany i naší vlády. Jsem proto moc rád, že ČR byla zvolena do Rady OSN pro lidská práva, a děkuji členským státům OSN za projevenou důvěru,“* uvedl ministr zahraničních věcí Jan Lipavský.

ČR v kampani uspěla i díky svému dlouhodobě vysokému profilu v oblasti podpory lidských práv a také úspěšnému působení v tomto orgánu v předchozím funkčním období, které skončilo na konci minulého roku. V Radě se ČR bude věnovat tradičním tématům, jako jsou svoboda médií, svoboda shromažďování a sdružování či podpora spolupráce s nevládními organizacemi. ČR se bude také zasazovat o adekvátní reakce Rady na případy závažného porušování lidských práv.

> *„V Radě se hned pustíme do práce, již tento čtvrtek nás čeká zvláštní zasedání k porušování lidských práv v důsledku ruské agrese vůči Ukrajině,“* doplnil ministr Lipavský.

