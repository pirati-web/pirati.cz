---
date:         2022-05-12
category:     blog
tags:         evropská-unie 
layout:       post
title:        "Evropská komise chce kontrolovat veškerou osobní komunikaci všech uživatelů. Piráti jsou tvrdě proti"
image:        /assets/img/articles/2022/23.jpg
author:       
---

Brusel, 12. května 2022 – Piráti nesouhlasí s novým návrhem Evropské komise, který nařizuje všem internetovým poskytovatelům šmírovat v soukromých zprávách uživatelů. Podle nových pravidel, které Komise poprvé zveřejnila včera, by byla prolomena také šifrovaná komunikace včetně e-mailů a všech chatovacích služeb. Komise návrh zdůvodňuje bojem proti sexuálnímu zneužívání dětí, Piráti ale upozorňují, že takový návrh problém neřeší.

> „Jde o dobrý úmysl, ale absolutně nevhodné řešení. Představte si, že vám pošťák otvírá každý dopis před doručením a kontroluje, zda se tam nenachází něco nevhodného. To samé teď hrozí ve světě on-line. Návrh chce také zavést povinné šmírování ve veškerých cloudových úložištích, kde se nachází například vaše soukromé fotografie,“ zdůrazňuje pirátský europoslanec a kvestor Evropského parlamentu Marcel Kolaja.

Návrh také počítá s tím, že by do budoucna všechny komunikační služby ověřovaly věk svých uživatelů a to včetně poskytovatelů cloudových úložišť. To by podle Pirátů vedlo k praktickému konci anonymity na Internetu.

> „Ty nejintimnější zprávy, či fotografie dětí z dovolených mohou končit na policejních stanicích. Automatické systémy často chybují a detekují i naprosto nevinný obsah. Ten by pak posílali k dalšímu zkoumání. Proti tomuto orwellovskému návrhu budeme bojovat na všech frontách,“ slibuje Kolaja, který proti podobným záměrům Evropské komise i v jiných návrzích tvrdě vystupoval.

Podle Švýcarské federální policie je chybovost automatických filtrů (tzv. false positives) až 87 %. Pouze zbývajících 13 % procent nahlášeného obsahu je pro kriminalisty relevantní. Proti návrhu se staví i některé organizace, které chrání děti. Podle německé Asociace na ochranu dětí je návrh neefektivní a nepřiměřený. Dětská pornografie se totiž šíří především na uzavřených fórech či platformách, nikoli přes osobní komunikaci.
