---
date:         2022-05-13
category:     blog
tags:         místní-rozovj stavební-zákon legislativa
layout:       post
title:        "Bartoš: Odklad části nového stavebního zákona dostal zelenou. Zabráníme chaosu a zachráníme 371 stavebních úřadů v obcích"
image:        /assets/img/articles/2022/23.jpg
author:       
---



Roční odklad části nového stavebního zákona prošel v Poslanecké sněmovně Parlamentu ČR třetím čtením, nyní míří do Senátu. Tento týden bylo také ukončeno meziresortní připomínkové řízení novely stavebního zákona, která zanechává princip „Jeden úřad, jedno razítko, jedno řízení“. Novela ušetří miliardy korun už jen proto, že nevznikne původní záměr nové soustavy stavebních úřadů. Definitivní verze by měla být schválena už během tohoto roku. 

> „Naše věcná novela zohledňuje nejen dostupnost stavebních úřadů v regionech, ale také například ochranu životního prostředí a památek, což minulá vláda nebrala v potaz. Nový stavební zákon minulé vlády totiž rušil kompletně všechny obecní stavební úřady a zřizoval zcela novou státní stavební správu v čele s Nejvyšším stavebním úřadem. Zůstalo by jen 14 krajských státních stavebních úřadů, které by si mohly zřizovat maximálně pobočky a to jen na základě libovůle ředitele (krajského) úřadu,” uvedl o původnímu návrhu místopředseda vlády pro digitalizaci a ministr pro místní rozvoj Ivan Bartoš.

> „Naše novela stavebního zákona tedy úřady neruší, ale naopak zachraňuje 371 úřadů v obcích a městech všude tam, kde úřad splnil alespoň jedno z kritérií ze studie Ministerstva vnitra. Ta jasně definuje parametry, které zahrnují například počet úředníků úřadu, počet provedených úkonů stavebních úřadů a dostupnost stavebního úřadu pro občany počítaná na skutečně ujeté kilometry. Maximální dojezdová vzdálenost na stavební úřad pak bude 35 km. Na základě tohoto klíče připravilo Ministerstvo vnitra seznam stavebních úřadů, který společně s Ministerstvem pro místní rozvoj projednalo se zástupci samospráv,” sdělil Bartoš. 

> „Nový stavební zákon s sebou nese velké nároky nejen na pravidelná školení úředníků, ale třeba i na techniku a na vybavení. Pro ty úplně nejmenší obce by vlastní stavební úřad představoval poměrně značnou zátěž, časovou i finanční,” dodal Ivan Bartoš.

Věcnou novelou bude zrušen Nejvyšší stavební úřad a jemu podřízená nová soustava krajských stavebních úřadů, která by byla zbytečně drahá a také nepraktická. Nebude tedy zřízena nová “pyramida“ stavebních úřadů, ale úředníci stavebních úřadů zůstanou tam, kde jsou dnes, tedy nejblíže k lidem. Díky novele také dojde k větší ochraně životního prostředí a památek. 

Stále ale platí původní plán, že si stavebník jen podá žádost a stavební úřad si veškeré záležitosti obstará sám, což zásadně ovlivní i digitalizace. Princip ,Jeden úřad, jedno razítko, jedno řízení´ zůstane zachován, podobně jako Specializovaný stavební úřad. Ten bude mít na starosti velké projekty, takže stavby dálnic, železnic nebo energetické infrastruktury bude možné stavět rychleji, než dnes. 
