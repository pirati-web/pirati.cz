---
date:         2022-05-16
category:     blog
tags:         evropská-unie 
layout:       post
title:        "Konec sólové hry digitálních gigantů? Evropa je o krok blíže revolučním pravidlům"
image:        /assets/img/articles/2022/marcel_před_ep.jpg
author:       
---

Brusel, 16. května 2022 – Europoslanci výboru pro vnitřní trh a ochranu spotřebitelů dnes schválili konečnou podobu aktu o digitálních trzích (DMA). Cílem projednávané legislativy je zkrotit technologické obry a nastavit pro ně jasná pravidla, aby se na digitální trhy navrátilo konkurenční prostředí. Piráti vítají především povinnost pro interoperabilitu komunikačních platforem. Díky ní budou mít uživatelé možnost komunikovat napříč platformami.

> „Jsem moc rád, že se mi podařilo vybojovat, aby digitální giganti povinně umožnili interoperabilitu s jejich chatovacími platformami. Díky této podmínce se s nimi budou moci propojit služby jako Matrix nebo Signal. Pak byste mohli posílat zprávy např. mezi Facebook Messengerem nebo WhatsAppem a dalšími platformami, které možnost interoperability využijí, a to bez narušení šifrované komunikace,“ říká europoslanec a kvestor Evropského parlamentu Marcel Kolaja, který na legislativě pracoval jako stínový zpravodaj.

> „Jedná se opravdu o revoluční změnu, která pomůže narovnat konkurenční prostředí na digitálních trzích a přinese uživatelům možnost volby. Uživatelé už nebudou nuceni zakládat si účet na každé platformě, jenom aby zůstali v kontaktu se svými přáteli. Bude jim stačit pouze jeden účet, který si vyberou podle vlastních preferencí,“ doplňuje Kolaja, podle kterého nová pravidla také podpoří inovace a lépe ochrání spotřebitele.

Finální znění návrhu ještě musí schválit europoslanci na plénu Evropského parlamentu. Akt o digitálních trzích je společně s aktem o digitálních službách součástí Evropské digitální strategie.

