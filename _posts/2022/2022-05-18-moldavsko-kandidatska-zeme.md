---
date:         2022-05-18
category:     blog
tags:         evropská-unie zahraničí bezpečnost
layout:       post
title:        "Moldavsko si zaslouží status kandidátské země. Je to v zájmu nás všech, říká Markéta Gregorová"
image:        /assets/img/articles/2022/marketa_plenum.jpg
author:       
---

Brusel, 18. května 2022  – Evropský parlament dnes přivítal na plénu prezidentku Moldavské republiky, Maiu Sandu, a také uznal pokrok, kterého dosáhlo Moldavsko ve vztahu k Evropské unii. Zpráva o dohodě o přidružení, o níž dnes debatovali europoslanci, zároveň ale zdůrazňuje nutnost dalších reforem. Svým projevem na plénu Moldavsko podpořila také pirátská europoslankyně Markéta Gregorová. Tento východoevropský vnitrozemský stát ležící mezi Ukrajinou a Rumunskem letos zažádal o členství v Evropské unii. 

Europarlament také ocenil, že Moldavsko přijalo více než 400 000 ukrajinských uprchlíků. 
> „Moldavsko je zemí, která přijala nejvíce válečných uprchlíků z Ukrajiny v přepočtu na hlavu. A to i přesto, že sami mají svých problémů k řešení dost. Této solidarity si v Evropském parlamentu velmi vážíme,“ říká europoslankyně Markéta Gregorová.

Moldavsko má s Evropskou unií Dohodu o přidružení, na jejímž základě EU dodává finanční pomoc ve formě půjček a dotací do země. Moldavsko již začalo se zaváděním demokratických a protikorupčních reforem a opatření. Jak upozorňuje Gregorová, politická vůle je velmi vysoká, poprvé v historii má země proevropskou prezidentku, vládu i většinu v parlamentu. Kvůli této geopolitické orientaci čelí mnoha tlakům, podpora ze strany Evropské unie je tudíž nezbytná.

> „Tragické události na Ukrajině ještě zvýrazňují, jak moc potřebujeme, aby východní země byly politicky stabilní, prosperovaly a měly s námi přátelské vztahy. Moldavsko pracuje na zlepšení decentralizace, zavádí zásadní reformy týkající se institucionálního uspořádání veřejné správy, odpolitizování veřejných institucí a odolnosti státu vůči vnějším vlivům. Moldavská vláda dává najevo svou ochotu k úzké integraci s Evropskou unií a ke spolupráci v mnoha odvětvích. Proto bychom měli vyhovět jejich žádosti stát se kandidátskou zemí EU. Moldavsko si to rozhodně zaslouží,“ dodává Gregorová.
