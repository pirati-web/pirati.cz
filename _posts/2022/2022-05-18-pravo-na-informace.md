---
date:         2022-05-18
category:     blog
tags:         transparentnost  
layout:       post
title:        "Piráti prosadili významné zlepšení práva občanů na informace. Zprůhlední ČEZ a končí éra utajování platů vysokých úředníků"
image:        /assets/img/articles/2022/michalek-05-2022.jpg
author:       
---

Praha, 18. května 2022 - Pirátům se podařilo dojednat řadu vylepšení pro občany ve svobodném přístupu k informacím. Návrh dnes schválila vláda. Přístupné budou nově informace o platech a odměnách vysokých úředníků a manažerů, stejně tak bude mít povinnost zveřejňovat informace ČEZ. Právo na informace bude i lépe vymahatelné. *„Končí éra utajování platů vysokých úředníků a vedení veřejných firem. Všichni si vybavujeme kauzy, kdy byly extrémní odměny za málo práce, nebo kdy je naopak důležitá práce podhodnocena. Piráti prosazují princip řádného hospodáře, který s penězi daňových poplatníků nakládá zodpovědně. A kde politici občanům skládají účty,“* uvedl předseda poslaneckého klubu Pirátů Jakub Michálek. 

> *„Vláda v programu slíbila zákony na posílení průhlednosti. Občané budou mít nově možnost ověřit si u všech veřejných funkcionářů, poradců a členů vedení státem vlastněných firem, jaké mají platy a odměny. Dnes ohledně toho probíhají zdlouhavé soudy. Automaticky se budou poskytovat informace o osobách, na které se vztahuje zákon o střetu zájmů. Pro rozhodnutí o poskytnutí odměn státních zaměstnanců na nižších nebo servisních pozicích, které zákon nepokrývá, se bude i nadále používat test přiměřenosti,“* popsal Michálek, který změnu zákona za Piráty v koalici vyjednával.

> Poskytovat informace bude muset nově i skupina ČEZ. Do ní dosud nikdo neviděl, ačkoliv tam drží většinu stát a o firmě se často hovoří v souvislosti s politikou. „Dosud ČEZ zveřejňuje pouze smlouvy v registru smluv. Do budoucna bude poskytovat už i informace o oblastech jako je dodávka elektřiny a všechny další informace nad rámec běžného obchodního styku, které podnik nemohou poškodit vůči konkurenci. Firma tak nebude ohrožena ve svém podnikání, ale současně se dostanou klíčové záležitosti jako sponzoring pod veřejnou kontrolu,“* nastínil předseda poslaneckého klubu. V obdobném režimu už několik let zveřejňují jiné státní firmy, například Budějovický Budvar. 

> Vedle toho vláda schválila efektivnější vymahatelnost práva na informace při použití tzv. informačního příkazu. *„Skončí tak možnost úřadů přehazovat si žádost o informace jako horký brambor. Pokud bude chtít úřad informace utajit, musí všechny důvody uvést rovnou. Pokud nebudou důvody dostatečné, může nadřízený úřad vydat příkaz informace poskytnout,“* doplnil Michálek. Odvolání a přezkumy dělá podle novely schválené na popud Pirátů v minulém volebním období Úřad pro ochranu osobních údajů.

Zákon dále zavádí ochranu informací o kritické infrastruktuře státu, více chrání rovnost účastníků soudního řízení a stanoví opatření proti zneužívání práva, které již dovodily soudy, ale s jasnými procesními pojistkami. 
