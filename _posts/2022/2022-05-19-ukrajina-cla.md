---
date:         2022-05-19
category:     blog
tags:         zahraničí 
layout:       post
title:        "Europoslanci schválili nulové clo na ukrajinské výrobky. Na návrhu pracovala Markéta Gregorová"
image:        /assets/img/articles/2022/Gregorova_Nova.jpeg
author:       
---
 
Brusel, 19. června 2022 – Europoslanci dnes hladce schválili dočasnou liberalizaci obchodu s ukrajinskými výrobky. Návrh vítá stínová zpravodajka návrhu Markéta Gregorová, podle které přispěje k podpoře a posílení stávajícího obchodního toku z Ukrajiny do Evropské unie. To podpoří ukrajinskou ekonomiku, která je aktuálně napadena Putinovou válkou.

> „Výjimečné opatření spočívá v jednoročním pozastavení cel, anti-dumpingu a ochranného cla na dovoz z Ukrajiny. Tím jednoznačně podpoříme ukrajinskou ekonomiku. Přesto je důležité zajistit, aby se toto nařízení nevztahovalo na území, která jsou bohužel prozatím pod kontrolou Ruska, aby se předešlo financování Putinovy války,“ vysvětluje europoslankyně Markéta Gregorová.

Návrh připravila Evropská komise na základě konkrétní prosby ukrajinského prezidenta Zelenského po návštěvě Kyjeva předsedkyní Komise Ursuly von der Leyen. Schvalování na plénu tak přichází pouhé tři dny po schválení na úrovni výboru. 

> „Evropská unie opět ukazuje, že v době krize dokáže jednat velmi rychle a efektivně. Viděli jsme to i v době pandemie, kdy jsme dokázali covidové pasy schválit v rekordně krátké době a umožnili tak lehčí cestování lidem,“ připomíná Gregorová s tím, že s rychlostí schválení se ale pojí i určitá rizika.  

> „Je nanejvýš důležité pečlivě sledovat trh, abychom zabránili jeho narušení, zejména v odvětvích, jako je drůbež, zpracovaná rajčata a med. Aby tato liberalizace přinesla ukrajinské ekonomice a obyvatelstvu skutečné výhody, je důležité najít alternativy k námořní dopravě, a proto by Komise a Ukrajina měly urychleně dokončit jednání o dohodě o silniční a železniční dopravě,“ dodává Gregorová. Návrh ještě musí schválit Rada EU, tedy členské státy. 
