---
date:         2022-05-20
category:     blog
tags:         zahraničí lidská-práva
layout:       post
title:        "Vláda na návrh MZV schválila program pro ohrožené občany Ruska a Běloruska"
image:        /assets/img/articles/2022/jan-lipavsky-vlajka.jpg
author:       
---


 
Občanům Ruska a Běloruska, kteří ve své zemi čelí perzekuci a jsou v ohrožení, má pomoci program nazvaný Občanská společnost. Ministerstvo zahraničních věcí ho 18. května předložilo vládě, která program schválila. Jde o ochranu lidí, kteří bojují za svobodu a demokracii a brání lidská práva.

*„Jsou to lidé, kteří ve své zemi bojují proti zločinným režimům Putina a Lukašenka. Musí utíkat z Ruska a Běloruska, protože jde o jejich bezpečnost. Tito lidé aktivně brání demokratické principy, na kterých je postavena i naše společnost. Mám na mysli hlavně svobodu projevu nebo možnost svobodně a beztrestně vykonávat svoje povolání,“* prohlásil ministr Jan Lipavský.

Jde hlavně o představitele občanské společnosti Ruska a Běloruska, nezávislé novináře a akademiky, jejichž ochrana je v zájmu České republiky. Ministerstvo zahraničních věcí bude při provádění programu úzce spolupracovat s nevládními organizacemi, které pracují na zajištění základních lidských svobod.

Občanská společnost je robustní pobytový program, který má uvést v praxi jednu z výjimek v takzvaném Lex Ukrajina pro udělení víza ohroženým občanům Ruska a Běloruska. Je v zájmu České republiky jim poskytnout ochranu vzhledem k tomu, že bojují proti nedemokratickým režimům ve svých zemích.
