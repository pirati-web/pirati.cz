---
date:         2022-05-24
category:     blog
tags:         korupce sněmovna kontrola-moci-a-mocných
layout:       post
title:        "Babiš vydírá vládu, chce zablokovat 180 miliard pro občany, pokud nezmění zákon v jeho prospěch. Piráti odmítli ustoupit"
image:        /assets/img/articles/2022/michalek-05-2022.jpg
author:       
---

Praha, 24. května 2022 - Babišovi poslanci Alena Schillerová a Radek Vondráček předložili vládě ultimátum, aby účelově změnila zákon, že už Babiš nebude figurovat jako skutečný majitel Agrofertu. Jinak ANO hrozí, že bude zákon ve Sněmovně obstruovat, a Česko tak nedostane 179 miliard dotací z Národního plánu obnovy. Právě rychlým schválením zákona o evidenci skutečných majitelů totiž Evropská komise podmínila vyplacení peněz. 

> *„Poslanci Alena Schillerová, Radek Vondráček a Babišova právnička Michaela Pobořilová se pokusili vydírat vládu skrz hrozbu obstrukcí, kdy si vzali jako rukojmí české občany. Babiš je připraven zablokovat 179 miliard z EU pro Česko, které mají jít třeba na léčbu rakoviny či opravu silnic a železnic, pokud se nevypustí v připravovaném zákoně o evidenci skutečných majitelů část, která se dotýká i Andreje Babiše a Agrofertu. Něco takového je pro Piráty nepřijatelné, s korupčníky se nevyjednává, a to jsme dali také jasně najevo. Koalice má na tom plnou shodu a zákon musí být projednán v původní podobě,“* uvedl předseda poslaneckého klubu Pirátů Jakub Michálek. Babišův požadavek dokládají dokumenty z Ministerstva spravedlnosti a byl potvrzen Alenou Schillerovou na jednání s předsedy koaličních klubů minulý čtvrtek.

Pomocí Národního plánu obnovy může Česká republika získat v následujících letech až 179 miliard korun. Evropské dotace mají jít mimo jiné na podporu onkologických center a včasnou léčbu rakoviny, 23 miliard na nové železnice a opravy, 3 miliardy na domy sociálních služeb, 3,5 miliardy na energetické úspory veřejných budov a další miliardy korun půjdou na nové školky a moderní vybavení škol, nové digitální služby pro občany, rekvalifikaci osob se zdravotním postižením, protipovodňová opatření nebo výsadbu lesů.

Aby Evropská komise uvolnila první platbu, musí Sněmovna urychleně schválit změnu zákona o evidenci skutečných majitelů, kterou připravilo ministerstvo spravedlnosti. Jde o technickou změnu slaďující český zákon s evropským právem, k níž se Česko zavázalo a která je jedním z problémových milníků pro vyplacení peněz. Na podzim musí být zákon schválen. Zákon zajišťuje, aby se neopakovaly kauzy, kdy politici ve střetu zájmů ovlivňují tok dotací směrem ke svým firmám, a přitom z firmy pobírají desítky miliónů zisku. 

Právě časového presu se pokusilo ANO zneužít, když pohrozilo obstrukcemi zákona ve Sněmovně, pokud nebude zrušen paragraf dotýkající se i byznysu Andreje Babiše, a tedy pokud stát Babiše nevyškrtne jako skutečného majitele Agrofertu. Zákon, na základě kterého je takto zapsán, byl přitom schválen za vlády ANO.

> *„Tohle je pro Piráty poslední kapka. Máme tady nejhorší obstrukce v dějinách země, kdy Babiš a Okamura zablokovali Parlament. A teď vidí občané jasně, jaké jsou za tím důvody. Nedovolíme mocným zneužívat své postavení k osobnímu prospěchu a na úkor českých občanů. Koaličním partnerům jsme již dříve zaslali návrhy na změny jednacího řádu, aby Parlament řádně fungoval bez ohledu na to, kdo bude zrovna ve vládě či opozici a budeme chtít, aby se koalice k tomuto ohrožení demokracie jednoznačně postavila. Piráti budou iniciovat změnu jednacího řádu, aby si už žádná politická strana nemohla brát občany jako rukojmí,“* nastínil Michálek. 



Hnutí ANO usilovalo konkrétně o vypuštění § 4 odst. 1 písm. b) z návrhu (právo na podíl na zisku, které dnes účinný zákon již zohledňuje): 

§ 4

(1) Korporaci v konečném důsledku vlastní nebo kontroluje každá fyzická osoba, která přímo nebo nepřímo prostřednictvím jiné osoby nebo právního uspořádání
a) má podíl v korporaci nebo podíl na hlasovacích právech větší než 25 %,
b) má právo na podíl na zisku, jiných vlastních zdrojích nebo likvidačním zůstatku větší než 25 %,
c) uplatňuje rozhodující vliv v korporaci nebo korporacích, které mají v dané korporaci samostatně nebo společně podíl větší než 25 %,
d) uplatňuje rozhodující vliv v korporaci jinými prostředky.

