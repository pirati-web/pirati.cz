---
date:         2022-05-25
category:     blog
tags:         evropská-unie lidská-práva
layout:       post
title:        "Europoslankyně Gregorová navštívila centrum pro ukrajinské děti v Praze"
image:        /assets/img/articles/2022/Komunitní centrum Roztyly - 25.5.2022 - tiskova @ Petr Lebeda-2.JPG
author:       
---

Praha, 25. května 2022  – Regiony a městské části by měly mít snadnější přístup k financování evropskými prostředky. Na tom se dnes shodla pirátská europoslankyně Markéta Gregorová s vedením Prahy 11 při návštěvě komunitního centra pro ukrajinské děti v pražských Roztylech. Gregorová se dnes setkala také s ukrajinskou delegací a rodiči a dětmi, kteří utekli před válkou. 

> „Regiony a místní orgány musí hrát klíčovou roli při rozhodování o čerpání evropských prostředků. Ze své pozice budu usilovat o to, aby se zjednodušil složitý byrokratický proces pro rozdělování evropských financí,” uvedla Gregorová, která se setkala se starostou Prahy 11 Jiřím Dohnalem a bývalou zastupitelkou Zuzanou Böhmovou /oba Piráti/. 

> „O místa v centru je ohromný zájem. Proto momentálně řešíme i další prostory, to by šlo rychleji, pokud bychom měli těsnější vazby na rozhodování o evropských dotacích. Proto jsem rád, že to paní europoslankyně na půdě EU řeší,” řekl Dohnal. „V současnosti EU pracuje na přímé pomoci České republice ve výši 670 milionů korun na kompenzaci nákladů spojených s uprchlickou krizí. Očekávat se dá ale daleko více prostředků. Tyto peníze se investují v České republice, a infrastruktura, která za ně bude pořízena, bude sloužit i našim občanům,“ informovala Markéta Gregorová.

Podle Böhmové funguje komunitní centrum jako důležitá pomoc pro rodiče z Ukrajiny, hlavně matky, které díky němu mají jistotu, že je o děti postaráno. 

> „Mohou si tak vyřídit věci na úřadě, hledat si práci nebo chodit do zaměstnání,“ říká členka Pirátů, pedagožka a bývalá zastupitelka na Praze 11 Zuzana Böhmová.

> „Děti jsou v každém válečném konfliktu tou nejzranitelnější skupinou. Proto jsme schválili směrnici, která poskytuje dětem vyšší ochranu, zaručuje přístup ke vzdělání a zdravotní péči v hostitelských zemích, a zavedli jsme mechanismy, díky kterým máme přehled, kde se děti nacházejí,“ připomněla Gregorová.

Dětem a rodičům v centru Gregorová přivezla dětské oblečení a boty, hračky, plyšáky, teploměry a další drobnosti, na kterých se předem dohodla s provozovateli dle potřeb centra. Komunitní centrum Roztyly otevřelo na konci dubna. Je tvořeno z modulárních buněk, má kapacitu až 100 dětí. Nabízí hlídání dětí, volnočasové a edukační aktivity a sociální a podpůrné programy. Vzniklo ve spolupráci s MČ Praha 11, Nadačním fondem Help Ukraine a společností Passerinvest Group. 
