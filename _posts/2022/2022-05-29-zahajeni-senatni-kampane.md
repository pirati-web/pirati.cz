---
date:         2022-05-29
category:     blog
tags:         volby kampan senat
layout:       post
title:        "Piráti odstartovali kampaň do senátních voleb. Představili první sedmičku kandidátů a kandidátek i jejich priority"
image:        /assets/img/articles/2022/komunal-zahajeni-2022.jpg
author:       
---

Praha, 29. května 2022 – Piráti dnes zahájili kampaň do podzimních senátních voleb. Během akce v Riegrových sadech představili sedmičku kandidátek a kandidátů na senátory a jejich hlavní priority. Mezi ně patří například ochrana právního demokratického státu, podpora chytrých ekonomických trendů, nezávislé a levné energetiky, kontrola politiků a poctivého hospodaření, důchodová reforma či ochrana životního prostředí i zdraví občanů.  Sedmičku známých kandidátů v blízké době doplní další, jakmile budou schválení celostátním fórem Pirátů. 

> *„V Senátu máme nyní pirátské senátory Lukáše Wagenknechta, Adélu Šípovou a rovněž čtyři senátory zvolené s naší podporou. Věřím, že naší pirátskou posádku letos posílíme. Máme kvalitní kandidáty, kteří za sebou mají odpracovaný kus práce a jasné smysluplné vize pro další rozvoj naší země. Kteří mají odvahu dělat, co je správné. A takové lidi naše země opravdu potřebuje,“* uvedl předseda Pirátů Ivan Bartoš, který celou akci moderoval společně s 2. místopředsedkyní Pirátů Hanou Hajnovou.  

> Kandidátkou na Praze 6, v obvodě č. 25, je Dana Balcarová, která z pozice poslankyně i místní zastupitelky bojovala za ochranu lepšího životního prostředí a zdraví občanů. Zasadila se například o ukončení spalování uhlí v energetice do roku 2033 nebo zákaz klecového chovu slepic. I jako senátorka se hodlá zasazovat o moderní a ohleduplnou společnost. *„Chci podporovat mimo jiné rychlý rozvoj komunitní energetiky, která umožní snížit cenu energie pro občany a je cestou k soběstačnosti a nezávislosti na nedemokratických režimech. Další důležitým tématem je pro mě i ochrana kvality vody. Mám předem připravené návrhy na změnu vodního zákona, které lépe chrání zdroje vody před znečištěním,“* popsala Balcarová.

> V obvodě č. 16 – Beroun bude za Piráty kandidovat právník Martin Karim. Za svůj zásadní úkol považuje reformu důchodového systému, který bude férový pro všechny a občané v něj budou mít důvěru: *„Chci pomáhat slabším a zranitelným a pomoci zastavit probíhající likvidaci demokratických principů a právního státu. Posílím důvěru voličů v náš důchodový systém a využiji při tom své zkušeností z praxe v sociální oblasti i právu.“*

> Martin Kákona bude kandidovat v Táboře, obvodě č. 13. Sdělil, že i mezi jeho cíle patří zvládnutí klimatické i ekonomické krize: *„Nesmíme si nechat zemědělskou půdu zastavět sklady a montovnami. Potřebujeme firmy s vysokou přidanou hodnotou, které pomohou zajistit větší potravinovou, technologickou a energetickou nezávislost nejen Táborsku, ale i Česku a státům celé Unie.“*

> V obvodě č. 37 – Jičín bude Piráty reprezentovat Marta Martinová. Prozradila, že také jejím cílem bude ochrana zájmu zranitelných spoluobčanů: *„Ve všech profesích, jimiž jsem za život prošla, jsem se potýkala s dopady politických rozhodnutí, která šla často spíš na ruku mocným, než aby umožňovala důstojnější život obyčejným lidem. To chci změnit.“*

> Podle Víta Šnajdra, který bude kandidovat v Kutné Hoře, v obvodě č. 40, je třeba posílit proevropské zaměření a hodnoty demokracie a právního státu: *„Transparentní a lidštější podoba státní správy, víc úcty k občanským svobodám a proevropské směřování jsou zásadní principy, které prosazuji roky v Kutné Hoře. Jinak tomu nebude ani v Senátu.“*

> Bohdan Vaněk, kterému dali Piráti důvěru pro kandidaturu v obvodě č. 1 – Karlových Varech, vidí jako svůj zásadní úkol využít chytře potenciál České republiky: *„V Senátu se chci soustředit na podporu rozvoje firem, chytrých trendů, hodnotných pracovních míst. Této oblasti se jako matematik, ekonom a manažer rozvojových projektů věnuji již téměř dvacet let. Cítím, že s obrovským rozvojem technologií a průmyslu se leckdy bohužel ztrácí jasná hranice mezi prospěchem a škodou. Nesmíme se nechat strhnout jednoduchým krátkozrakým řešením. Proto se zasadím o zachování pestré a zdravé přírody.“*

> Filip Vítek vnímá otevřenou komunikaci mezi politiky a občany jako jeden z hlavních prvků, kterým může Senát vrátit důvěru lidem v politiky. Kandiduje v obvodě č. 11, Blansko. *„Lidé Senátu nevěří. Proto budu dělat vše pro zlepšení jeho jména, protože Senát nemá být jen sbírkou šedivých lékařů a advokátů. Věřím, že v Senátu mohou pracovat muži a ženy s energií a životním nadšením. Chci pomoci řešit problémy, které trápí náš region. Od R43 až po nedostatek financí v Sudické školce. Chci podpořit pirátské hodnoty, které jsou mi tak blízké. Svobodu, toleranci, otevřenost.“*

