---
date:         2022-06-01
category:     blog
tags:         bydlení místní-rozvoj vzdělávání vláda
layout:       post
title:        "Vláda schválila návrh ministra Bartoše, který umožní rychle postavit dočasné stavby pro bydlení a vzdělávání"
image:        /assets/img/articles/2022/ivan-bartos-02-2022.jpg
author:       
---

Praha, 1. června 2022 – Vláda schválila návrh zákona předložený Ministerstvem pro místní rozvoj o zvláštních postupech v oblasti územního plánování a stavebního řádu v souvislosti s ozbrojeným konfliktem na území Ukrajiny vyvolaným invazí vojsk Ruské federace. Zákon umožní rychle postavit dočasné stavby pro bydlení a vzdělávání.

> *„Zákon reaguje na současnou situaci, kdy se v důsledku Putinovy agrese na území Ukrajiny, dala do pohybu migrační vlna nebývalého rozsahu. Je proto nutné stanovit zvláštní a dočasné úlevy v rámci procesů upravených stavebním zákonem. Tím bude zajištěno, že dotčeným osobám bude možné zajistit jejich základní životní potřeby v oblasti bydlení nebo ubytování, a podle potřeby rovněž v oblasti vzdělání a sociální nebo zdravotní péče,“* říká místopředseda vlády pro digitalizaci a ministr pro místní rozvoj Ivan Bartoš.

Vládou schválená právní úprava stanovuje zvláštní postupy v oblasti územního plánování a stavebního řádu, a to s ohledem na akutní potřebu zajištění bydlení nebo ubytování a případně dalších staveb související veřejné infrastruktury v návaznosti na zvýšení počtu osob s pobytem v České republice. 

Návrh zavádí pojem nezbytné stavby, která je definována jako stavba sloužící ke zmírnění následků hromadného přílivu osob v souvislosti s ozbrojeným konfliktem na území Ukrajiny vyvolaným invazí vojsk Ruské federace. Nezbytná stavba je vždy stavba dočasná, jejíž doba trvání nesmí přesáhnout tři roky ode dne nabytí právních účinků souhlasu s provedením nezbytné stavby. Následně je možné požádat o změnu užívání stavby dle stavebního zákona.

Návrh zároveň s ohledem na charakter nezbytné stavby vymezuje, že stavebníkem nezbytné stavby je Česká republika nebo její příspěvková organizace, kraj, obec nebo jimi zřízená nebo založená právnická osoba.
