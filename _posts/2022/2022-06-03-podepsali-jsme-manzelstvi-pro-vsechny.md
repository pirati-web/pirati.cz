---
date:         2022-06-03
category:     blog
tags:         lidská-práva legislativa sněmovna 
layout:       post
title:        "Piráti podepsali ve Sněmovně návrh na manželství pro všechny: Všichni mají mít stejné povinnosti i práva"
image:        /assets/img/articles/2022/manzelstvi-pro-vsechny-2022.jpg
author:       
---

Praha, 3. června 2022 – Piráti dnes podepsali návrh na uzákonění manželství stejnopohlavních párů. Obdobný zákon předložili ve Sněmovně již v roce 2018. *„Za Piráty věříme, že si lidé mají být rovni nejen v povinnostech, ale i právech. Nelze přeci rozdělovat občany do kategorií podle toho, koho mají rádi a s kým si přejí strávit život. Něco takového do 21. století prostě nepatří. Návrh nikomu neubližuje, jen dává právní jistotu rodinám, kterým dnes chybí,”* uvedl předseda Pirátů Ivan Bartoš.  

*„V Česku ještě stále nemají všichni občané stejná práva a povinnosti. Registrovaným partnerům a jejich dětem dnes chybí jistoty, které mají manželské páry zcela automaticky. Nejde pouze o majetkové aspekty a společné jmění manželů, ale i o nejistotu ve vztahu k dětem, nebo také nerovnost nároků na pracovní volno. Ve 21. století je nepřípustné mít dvě kategorie občanů. V minulosti v řadě zemí schválily rovnoprávná manželství i konzervativní vlády, protože stát nemá lidem co mluvit do osobních záležitostí. Jde čistě o umožnění naplnit všem jejich sen i životní cestu a nikomu se tím neubližuje. Podpora rodin je hodnota, na které je postavená celá společnost. A to, že se více lidí chce stát manželi a manželkami, znamená, že více lidí za sebe chce nést odpovědnost. To mi dává smysl podporovat,”* sdělila místopředsedkyně Sněmovny Olga Richterová.

*„Manželství pro všechny nadále naplno podporujeme, protože se jedná o napravení nespravedlnosti, kdy jsou jen kvůli sexuální orientaci lidem upírána jejich práva. Už dnes existuje mnoho rodin, kde děti mají rodiče stejného pohlaví. Ti ale v dnešní době nemohou uzavřít zákonný sňatek, a tím jsou kráceni oni i jejich děti na svých právech. Například právo na zastupování dítěte, sirotčí a vdovské důchody, právo na společné jmění manželů a podobně. Máme ověřenou zahraniční praxi, kdy manželství pro všechny ve 29 zemích světa bez problémů funguje,”* dodala poslankyně Klára Kocmanová.
