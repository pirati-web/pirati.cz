---
date:         2022-06-08
category:     blog
tags:         korupce sněmovna kontrola-moci-a-mocných
layout:       post
title:        "Piráti na vládě podpořili evidenci skutečných majitelů, odmítli Babišovo vydírání. Návrh zajistí průhlednost a odpovědnost vlastníků firem a přinese občanům 179 miliard"
image:        /assets/img/articles/2022/jakub-michalek01.jpg
author:       
---

Praha, 8. června 2022 – Vláda dnes schválila návrh novely o evidenci skutečných majitelů, zákon bude nyní projednávat Sněmovna. Novela má sjednotit zákony proti praní špinavých peněz a udržet průhledné vlastnictví firem. Je také jednou z podmínek Evropské komise, aby mohlo Česko čerpat 179 miliard na léčbu rakoviny, nové železnice či digitalizaci státu. Zákon je ale nutné schválit nejpozději na přelomu září a října 2022, kdy se o finance poprvé žádá. Poslanci hnutí ANO vydírali vládu, že rychlé schválení i peníze zavetují, pokud vláda zákon účelově neupraví, aby nebyl Andrej Babiš veden jako skutečný majitel Agrofertu. To Piráti i vláda odmítli.

> *„Zákon proti praní špinavých peněz řešil jen technické změny, které chtěla EU, ale Babiš si vzal za rukojmí občany ČR a zahrává si tak s vetováním 179 miliard z EU. Ty mají pomoci při léčbě rakoviny nebo umožnit opravu zanedbaných silnic a železnic. Evidence skutečných majitelů se přímo dotýká trestně stíhaného Andreje Babiše a jeho Agrofertu. My ale máme zásady a chceme, aby v naší zemi politici nekradli a je jedno z jaké strany. Proto vládní koalice odmítla ustoupit a zákon schválila v původním znění. Pokud poslanci ANO ve Sněmovně schválení v termínu zablokují, budeme postupovat razantně. Nemůžeme si dovolit další hospodářské škody, které má dnešní opozice na svědomí,”* uvedl předseda poslaneckého klubu Pirátů Jakub Michálek.

Schválení zákona do termínu určeného Evropskou komisí se dá stihnout pouze v případě, kdy se namísto běžného dlouhého legislativního procesu novela schválí již v 1. čtení v tzv. „devadesátce“ – tedy v rychlém režimu podle ustanovení § 90 zákona o jednacím řádu Sněmovny. Tento postup však mohou zablokovat dva poslanecké kluby nebo 50 poslanců. Vládní koalici tak nestačí její většina 108 poslanců a novelu může obstruovat samotné hnutí ANO se svými 72 poslanci. A právě to se rozhodl ve svůj prospěch využít Andrej Babiš a vydírá tím vládní koalici. Dokládají to dokumenty z Ministerstva spravedlnosti, které Piráti před několika týdny zveřejnili. S obstrukcemi se koalice případně může vyrovnat s pomocí institutu legislativní nouze, pokud České republice hrozí značné hospodářské škody, nebo se dohodnout na kratších lhůtách. 
