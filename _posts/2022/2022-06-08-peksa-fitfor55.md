---
date:         2022-06-08
category:     blog
tags:         evropská-unie 
layout:       post
title:        "Klimatický balíček má snížit oteplování, ale také zbavit Evropu energetické závislosti"
image:        /assets/img/articles/2022/mikuláš ep.jpg
author:       
---

Štrasburk, 8. června 2022 – Europoslanci dnes hlasují o klíčových opatřeních pro snížení evropských emisí o 55 % do roku 2030 tzv. Fit for 55. Podle europoslance Mikuláše Peksy se tak Green Deal uvádí do praxe a teď máme jedinečnou šanci ovlivnit jeho konkrétní úpravy. Velkou roli v tomto procesu bude hrát české předsednictví Rady EU, které začne za necelý měsíc. Dnešní návrhy se týkají letectví, automobilů, využívání půdy či zřízení nového sociálního fondu.

> „Balíček Fit for 55 má snížit závislost evropské energetiky na fosilních palivech, včetně plynu a ropy z Ruska. Konečně se posunujeme ke schvalování konkrétních prováděcích postupů, které uvedou Green Deal v život. České předsednictví v Radě tak bude mít za úkol vyjednat dohodu s Evropským parlamentem, díky kterým přejde Evropa postupně na větší podíl obnovitelných zdrojů,“ vysvětluje Peksa. Evropa díky balíčku získá dodatečné prostředky na investice a řešení sociálních dopadů energetické krize.

> „Díky balíčku tak umožníme větší části společnosti, včetně malých podnikatelů nebo domácností, efektivnější zapojení do moderní energetiky a profit v podobě větší soběstačnosti, energetických úspor nebo bezpečnosti dodávek,“ doplňuje Dana Balcarová, pirátská expertka na energetiku a ochranu životního prostředí. 
Právě Balcarová ve Sněmovně a Uhelné komisi, ještě před válkou na Ukrajině, dlouhodobě prosazovala urychlený odklon od fosilních paliv.

> „Je důležité si uvědomit, proč tohle všechno děláme. Díky celosvětové Pařížské klimatické dohodě máme jasně určeno, kolik skleníkových plynů můžeme v Česku a v Evropě vypustit do atmosféry. Víc tam prostě pustit nemůžeme, protože si tím nenávratně ničíme planetu. Pokud se tedy někdo vypustí více oxidu uhličitého, někdo jiný zase musí nějaký oxid uhličitý ušetřit,“ upozorňuje Peksa.

> „Nechceme investovat zbytečně prostředky do projektů, skrze které nakonec profituje Putinův Gazprom. Proto jsme podpořili ty varianty změn, které nepočítají s navyšováním prostředků pro tradiční plynařské projekty. To považujeme za plýtvání peněz evropských daňových poplatníků,“ dodává europoslanec Mikuláš Peksa.
