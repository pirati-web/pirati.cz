---
date:         2022-06-08
category:     blog
tags:         celostátní místní-rozvoj vláda korupce
layout:       post
title:        "Ministr Bartoš prosadil omezení přístupu odsouzených firem k veřejným zakázkám"
image:        /assets/img/articles/2022/ivanek-ivan-2022.jpg
author:       
---

Praha, 8. června 2022 – Vláda dnes schválila novelu zákona o zadávání veřejných zakázek, která snižuje administrativní náročnost, přináší větší volnost zadavatelům a rovněž upravuje pravidla pro přidělování zakázek firmám odsouzených například z korupce. Vybraní dodavatelé podlimitních zakázek budou povinni administrativně nenáročnou formou prokazovat svoji způsobilost. Doposud tak museli činit pouze vítězové zadávacích řízení v nadlimitním režimu. Zároveň byla v návrhu upravena tato povinnost pro společnosti tvořící koncerny, aby bylo zřejmé, že se koncernové společnosti odsouzené například ze závažných zločinů nebudou podílet na významných činnostech při plnění veřejné zakázky.

> Před dvěma měsíci se v souvislosti s připravovanou novelou zákona o zadávání veřejných zakázek otevřela diskuse o tom, zdali se odsouzené společnosti budou moci v rámci koncernu  podílet na veřejných zakázkách jako subdodavatelé, i když byly pravomocně odsouzené například za korupci. *“Jsme přesvědčeni, že původní návrh neumožňoval koncernovým společnostem obcházet pravidla, nicméně po konzultaci s Legislativní radou vlády jsme tento návrh upravili tak, aby byl srozumitelnější. Jestliže je společnost v rámci koncernu odsouzena k zákazu účasti na veřejném tendru, nebude se moci na zakázce podílet, ačkoliv ji získá sesterská společnost. Bez ohledu na to, zdali bude dodavatelem či subdodavatelem, bude muset prokázat svoji základní způsobilost. V opačném případě by tresty pro firmy v závažných kauzách ztratily smysl,”* vysvětluje místopředseda vlády pro digitalizaci a ministr pro místní rozvoj Ivan Bartoš.

> Návrh rovněž upravuje tuto problematiku u podlimitních veřejných zakázek. Zatímco u nadlimitních zakázek musí vítěz doložit svoji základní způsobilost celou řadou dokumentů, u podlimitních zakázek zadávaných zpravidla ve zjednodušeném podlimitním řízení zadavatel nemá povinnost hledět na trestní minulost vybraného dodavatele, i kdyby byl odsouzen v závažných korupčních kauzách. *“Tuto disproporci jsme se rozhodli vyřešit. Nicméně jsme zároveň nechtěli administrativně zatěžovat zadavatele, kteří nebudou muset požadovat všechny podklady včetně výpisu o bezúhonnosti. Vítěz podlimitní zakázky bude muset doručit pouze čestné prohlášení o své základní způsobilosti,”* dodává náměstek ministra pro místní rozvoj Ondřej Profant.

Novela zákona o zadávání veřejných zakázek se ale zabývá nejen přístupem zakázek k odsouzeným firmám. Primárně uvádí zakázkový zákon do souladu s evropskými směrnicemi, přináší i větší volnost zadavatelům a snižuje administrativní náročnost. Nově zadavatel bude sám rozhodovat, jestli požaduje od vybraného dodavatele předložení originálních dokladů o splnění kvalifikačních předpokladů před uzavřením smlouvy. Doposud to byla povinnost. Novela rovněž zavádí možnost zpřístupnit Úřadu pro ochranu hospodářské soutěže dokumentaci o zadávacím řízení  pomocí “elektronického certifikovaného nástroje” a nebude již nutné tyto dokumenty zasílat datovou zprávou či emailem se zaručeným elektronickém podpisem.
