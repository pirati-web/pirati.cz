---
date:         2022-06-08
category:     blog
tags:         evropská-unie 
layout:       post
title:        "Studenti z Ukrajiny a zemí Východního partnerství mají mít možnost studovat na vojenských akademiích v EU, prosadila Gregorová"
image:        /assets/img/articles/2022/markéta_chodba_square.jpg
author:       
---

Štrasburk, 8. června 2022 – Evropský parlament schválil novou zprávu o bezpečnosti v oblasti Východního partnerství a úloze společné bezpečnostní a obranné politiky. Podle europoslankyně Markéty Gregorové, která na návrhu pracovala jako stínová zpravodajka, návrh pomůže ke zvýšení bezpečnosti v celém východním regionu. To je podle ní s ohledem na situaci na Ukrajině či stále okupované Gruzii důležitým krokem pro zachování bezpečnosti v celé Evropě. 

> „Podařila se mi prosadit výzva ke sdílení kyberbezpečnostního know-how a pomoci při obraně kritické infrastruktury mezi EU a východními partnery. Rozšiřujeme také program Military Erasmus pro studenty a úředníky z východních zemí včetně Ukrajiny, kteří by nově mohli studovat na vojenských akademiích v EU,“ vyjmenovává Gregorová. „Moje loňská mise na Taiwan mi ukázala velmi zřetelně, že přinejmenším v oblasti hybridních hrozeb se i my v EU můžeme hodně naučit od zemí, které trpí systematickými hybridními útoky od svých přímých sousedů. Čili pomoc může být vzájemná a všichni z ní můžeme těžit,“ dodává.

> „Za svůj úspěch považuji i to, že zpráva explicitně zmiňuje potřebu aktivně bránit tomu, aby evropské fondy byly východními vládami zneužívány k financování ilegálních šmírovacích nástrojů – konkrétně zpráva míří na Ázerbájdžán a apeluje, aby ukončil jejich zneužívání k stíhání opozice, občanské společnosti a novinářů,“ doplňuje europoslankyně.

> „Naprázdno naopak vyšla snaha upravit výslednou definici hybridních hrozeb – každá příliš specifická definice zužuje manévrovací prostor a hrozí, že spousta reálných hrozeb propadne sítem. V téhle oblasti nás čeká ještě hodně práce,“ varuje Gregorová. „Kromě toho je však úspěch, že jsme v čase pohotovosti přijali zprávu, která přispívá k debatě o způsobech, jak zvýšit bezpečnost v regionu – nejen s ohledem na Ukrajinu, ale třeba i stále Ruskem okupovanou Gruzii; a řadu dalších výzev, které sužují region, tak klíčový i pro bezpečnost EU,“ uzavírá Pirátka.
