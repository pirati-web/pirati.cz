---
date:         2022-09-05
category:     blog
tags:         volby energetika
layout:       post
title:        "Odvaha dělat, co je správné: Piráti zahájili ostrou fázi kampaně do podzimních voleb. Představili plán pro dostupné levnější energie v obcích i městech"
image:        /assets/img/articles/2022/Piráti zahájení kampaně.jpg
author:       
---


Praha, 5. září 2022 - Piráti dnes oficiálně zahájili ostrou fázi kampaně do komunálních a senátních voleb s heslem „Odvaha dělat, co je správné”. V rámci akce představili pětici opatření pro zajištění dostupnějších a levnějších energií v obcích a městech. Stejně tak jejich další plány pro rozvoj samospráv, aby se v nich lidem lépe žilo. O konkrétních krocích, jak toho dosáhnout v Praze, hovořil primátor hlavního města Zdeněk Hřib. Představeny byly i priority osmičky kandidátů a kandidátek do Senátu, ať už pro řešení současné krize či dlouhodobě opomíjených problémů. Zahájení moderoval předseda strany Ivan Bartoš a senátorka za Piráty Adéla Šípová.

> *„Dnes se úspěšně podílíme na vedení tří největších českých měst. Daří se nám zlepšovat život i v dalších obcích po celé naší zemi. Věřím, že nám voliči dají důvěru, abychom v tom mohli pokračovat. Každý z našich kandidátů a kandidátek, ať už do vedení radnic či Senátu, má za sebou kus odvedené práce a jasný plán, jak na ni navázat, aby se v naší zemi žilo lépe. Stejně tak mají dost energie i zkušeností na to, aby svůj program prosadili. A co je neméně důležité – všichni do toho jdou s odvahou dělat, co je správné. Což je v této době rozhodně potřeba,”* popsal v úvodu akce Ivan Bartoš. 

> *„Zahájení jsme se rozhodli uspořádat tentokrát ve skromnějším duchu v Pražském centru Pirátů. Vzhledem k náročné situaci, ve které je naše země i řada domácností, nám nepřišlo vhodné dělat velkou pompézní akci. Ostatně vždycky říkáme, že politici musí jako první začít u sebe. Právě zvládnutí současné krize a zajištění levnějších a dostupnějších energií pro občany je pro Piráty prioritou. A to jak ve vládě, Sněmovně, Europarlamentu, tak i v Senátu a na úrovni obcí a měst,”* doplnil předseda Pirátů. 

> *„Naši zástupci na všech úrovních politiky intenzivně pracují a budou pracovat nejen na rychlých řešeních na ochranu domácností a firem. Ale také na tom, abychom i dlouhodobě – do budoucna – zajistili dostupné levnější energie pro všechny. Tak, aby se lidé už nemuseli obávat, že jsme plně závislí na rozmarech nějakého diktátora. Že on určuje, jestli budeme topit nebo svítit,”* uvedla Adéla Šípová s tím, že jde sice o náročný úkol, ale splnitelný. Je ale důležitá spolupráce všech pater politiky i napříč stranami.

Kromě celostátních návrhů, které Piráti předložili pro zvládnutí současné krize, představili také **pětici opatření pro města a obce.** 

> *„Za prvé chceme dosáhnout maximální energetické nezávislosti a soběstačnosti obcí i měst. Pustíme se do budování komunitní energetiky a uspoříme energie i peníze, které pak obce mohou využít třeba na založení nové školky. V následujících letech je k dispozici 400 miliard korun v tzv. Modernizačním fondu. Podle plánů předchozí vlády by ale měly tyto peníze směřovat například na podporu plynu, což by leda prohloubilo naši závislost na Putinovi. Piráti proto naopak představili ministryni životního prostředí návrhy, jak peníze využít smysluplněji,”* nastínil Bartoš. Podle něj by měly jít finance primárně na podporu komunitní energetiky, obnovitelných zdrojů, výstavbu energeticky nenáročného bydlení i chytrých renovací veřejných budov či domácností. To pomůže ušetřit až statisíce korun ročně. Samozřejmostí je i posílení energetické infrastruktury.

> *„Na základě energetických auditů v obcích a městech získáme také aktuální přehled, kde například úřadům, školkám či nemocnicím utíkají peníze za teplo. Následně zpracujeme komplexní energetickou strategii přesně na míru dané lokality a podle ní začneme s investicemi. Ať už do zateplování, solárů, tepelných čerpadel nebo třeba bioplynek,”* popsala Šípová. Peníze lze získat právě z Modernizačního fondu nebo dotačního programu Nová zelená úsporám pod Ministerstvem pro životní prostředí. Menší část dotací spravuje také Ministerstvo pro místní rozvoj, které mají Piráti v gesci. Tam Ivan Bartoš vyjednal již pro tento rok navýšení národních dotací o 1,3 miliardy korun. Značná část půjde právě na projekty měst a obcí na zlepšení energetické úspornosti budov. 

> *„Za třetí posílíme poradenství. Pro občany i vedení radnic je samozřejmě mnohdy těžké se zorientovat v tom, na jaké dotace, programy nebo podporu mají nárok. Proto chceme zavedení lokálních energo poraden, které zájemcům pomohou. V některých lokalitách se už Piráti či radnice pod jejich vedením do obdobných projektů zapojili, v dalších to plánujeme,”* uvedl předseda Pirátů s tím, že čtvrtým opatřením, na kterém se Piráti podílejí, je návrh na vytvoření tzv. státního obchodníka s energiemi. Ten by zajišťoval pro samosprávy nebo třeba nemocnice energie za přijatelné ceny. Jde o jednu z možných variant, jak samosprávám efektivně ulevit.

> *„Stejně tak se podílíme na dotažení zákona, který obcím, městským částem i SVJ či družstvům umožní sdílení energií. To v praxi znamená, že máte například soláry na střeše školy, ta z nich v létě kvůli prázdninám nepotřebuje čerpat energii, a tak ji může obec okamžitě využít třeba na chod domova pro seniory,”* doplnila Šípová. Návrh by měl jít brzy do meziresortního připomínkového řízení. 

Kromě energetiky mají Piráti **[plány i pro zlepšení dalších oblastí důležitých pro kvalitu života místních lidí](https://www.pirati.cz/program/komunal2022/)**. Jde například o otevřené a moderní radnice i zapojení občanů do rozhodování. Či utnutí radničních kamarádšoftů a šmelin s granty a dotacemi.

> *„Zásadní pro nás také je, aby bylo pro lidi dostupné a cenově přijatelné bydlení. Usnadníme i život rodinám s dětmi zajištěním kvalitní předškolní péče s dostatečnými kapacitami. Obdobně budeme postupovat u škol. Zasadíme se rovněž o pestrou, a hlavně dostupnou nabídku sociálních služeb,”* popsal Bartoš s tím, že podstatná je i kvalitní zdravotní péče, taktéž v rozumné dojezdové vzdálenosti. *„Budeme investovat do rozvoje pohodlné veřejné dopravy a výstavby dopravní infrastruktury. Taktéž pečovat o prostředí, v kterém každý den žijeme. Ať už jde o přírodu nebo veřejný společný prostor.”*

> Dobrým příkladem z praxe, kde se daří věci měnit k lepšímu, je hlavní město pod vedením Zdeňka Hřiba. Ten během zahájení představil i další kroky pro budoucí rozvoj Prahy: *„Řídíme Prahu správně. Za poslední čtyři roky ve vedení města máme za sebou celou řadu konkrétních úspěchů. Zahájili jsme stavbu Metra D, rekonstruujeme Barrandovský most, na který roky nikdo nesebral odvahu, dáváme do pořádku spodní část Václavského náměstí a stavíme nové tramvajové trati. Otevřeli jsme rekordní množství P+R parkovacích míst. Přitom jsme snížili počet úředníku o sedm procent,”* řekl Zdeněk Hřib.

> *„Chceme pokračovat v nastaveném tempu rekordního rozvoje Prahy a řešit aktuální problémy pomocí inovací. Proto vyhradíme 2 miliardy korun na zajištění levnějších energií pro Prahu. Osázíme budovy škol, školek, veřejných budov a parkovišť solárními panely. Už před rokem jsme schválili klimatický plán, který má za cíl nejen zdravější životní prostředí v našem městě, ale i omezení závislosti na diktátorech. Chceme vybudovat energocentrum v Bubenči, které zajistí vytápění celé nové čtvrti v Bubnech-Zátorech. Už teď je možné se připojit do pražské solární elektrárny na webu pripojdum.cz. Chystáme také stavbu bioplynové stanice, kde budeme vyrábět biometan z odpadu. Slib ochladit Prahu milionem stromů plníme přesně podle plánu. A chceme v Praze vybudovat vědeckotechnologický park, který na neutrální půdě spojí studenty, vědce, business i startupy,”* uvedl primátor.

> *„Řešíme i další aktuální výzvy, například dostupnost bydlení, což je ale běh na dlouhou trať. Povolila se za nás výstavba nejvíce nových bytů od roku 1989, ale přesto ceny bytů stále stoupají. Je zjevné, že město musí zahájit vlastní masivní výstavbu městského nájemního bydlení. Proto finalizujeme se státem směnu pozemků, na kterých chceme postavit desítky tisíc nových městských bytů pro Pražany. Chceme se věnovat i okrajovým částem města, na které předchozí primátoři zapomínali. Vyjednal jsem proto dotace z EU na revitalizaci veřejných prostranství a 6 miliard korun investujeme do rozvoje zanedbaných sídlišť, na kterých bydlí celé generace Pražanů. Vnější části města také propojíme po jeho obvodu tramvajovým okruhem,”* upřesnil Zdeněk Hřib, primátor hl. m. Prahy.

> Zlepšení života nejen v regionech, ale i v celé zemi je také prioritou pro osmičku pirátských kandidátů a kandidátek na senátory. *„Je na čase naši posádku a celý Senát posílit o další poctivé, energické a pracovité lidi, kteří mají odvahu dělat, co je správné. A trochu rozvíří poněkud stojaté konzervativní vody téhle instituce. Chceme, aby tam měli konečně víc zástupců i naši mladší spoluobčané a liberálové a jejich hlas byl pořádně slyšet. Přesně to nabízí našich osm kandidátů a kandidátek,”* uvedla senátní část zahájení senátorka Adéla Šípová.

Pro **[Martu Martinovou](https://martamartinova.cz/)**, kandidátku na senátorku v obvodě č. 37 Jičín, je stěžejní rozvoj komunitní energetiky a energetické nezávislosti. Stejně tak péče o krajinu, zapojení občanů do rozhodování či zlepšování pracovních podmínek, aby lidé dostávali za odvedou práci dostatečně důstojnou mzdu.

V obvodě č. 16 Beroun za Piráty kandiduje právník **Martin Karim**. Jeho hlavním cílem je krotit ceny energií a bydlení. Kromě toho se míní podílet na dotažení férové udržitelné důchodové reformy a rozšíření domácí péče. 

Pro **[Danu Balcarovou](https://danabalcarova.cz/)**, která kandiduje na Praze 6, v obvodě č. 25, je rovněž srdcovkou komunitní energetika, která napomůže snížení cen energií a omezí naši závislost na nedemokratických režimech. Prioritou je pro ni také ochrana přírody, zdraví lidí a kvality vody, o což se i čtyři roky zasazovala jako poslankyně ve Sněmovně. 

V obvodě č. 1 Karlových Varech o senátorské křeslo zabojuje ekonom **[Bohdan Vaněk](https://bohdan.vanek.pirati.cz/)**. V Senátu se chce soustředit na podporu rozvoje a konkurenceschopnosti firem, chytrých šetrných trendů i lépe placených pracovních míst. A také pomoci Karlovarsku, aby naplnilo svůj potenciál. 

V obvodě č. 13 Táboře se uchází o přízeň voličů jaderný inženýr **[Martin Kákona](https://martinkakona.cz/)**, který své zkušenosti míní využít při řešení energetické, hospodářské i klimatické krize. Zároveň se zasadí o zlepšení vzdělávání a situace mladých lidí i rodin.
 
**[Filip Vítek](https://filipvitek.cz/)**, který kandiduje v obvodě č. 11 Blansko, chce stát, který myslí dál než na jedno či dvě volební období. Zásadní je pro něj tedy podpora rodin s dětmi, udržitelná cenově dostupná energetika, péče o krajinu a životní prostředí i naše aktivní působení v EU a NATO.

Také vysokoškolský pedagog **Václav Ranc**, který kandiduje v Olomouci, se plánuje zaměřit na zlepšení situace mladých rodin a dostupnosti bydlení. Stejně tak na rozvoj méně prosperujících regionů. V neposlední řadě je jeho velkým tématem i výstavba vysokorychlostních železničních tratí.

V Hodoníně se uchází o post senátora **[Ivo Vašíček](https://ivovasicek.cz/)**. Prioritou je pro něj ochrana svobody, demokracie a boj proti jakýmkoliv snahám státu šmírovat občany či příliš zasahovat do jejich života. Podporuje i rozumnou regulaci konopí, která by nejen v krizi přinesla státu miliardy, ale také snížila riziko užívání u nezletilých, jak potvrzují studie ze zahraničí. 

**Celostátní program do komunálních voleb naleznete [ZDE](https://www.pirati.cz/program/komunal2022/).**
