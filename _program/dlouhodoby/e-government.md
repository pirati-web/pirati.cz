---
title: E-government
img: https://www.pirati.cz/_media/program/e-government.png
category: dlouhodoby
topic: Otevřený stát
---

Pirátská strana podporuje efektivní využití informačních technologií jak uvnitř veřejné správy, tak ve vztahu k občanům.

E-government ušetří náklady a usnadní komunikaci s úřady všem, kdo se ho rozhodnou používat.

Za hlavní zásady e-governmentu ve veřejné správě považujeme:

* **Nezávislost úřadu na lokalitě.** Stejně jako v bance vyřídíte vše s jedním bankéřem, navrhujeme, aby bylo možné vyřídit na CzechPointu veškerou agendu, kvůli které dnes musíme navštěvovat několik odborů nebo různých úřadů.
* **Internetová komunikace.** Zpřístupníme úřední agendy také na jednotném internetovém portálu veřejné správy. Občané budou moci např. nahlásit zábor na interaktivní mapě, aniž by museli obcházet několik úřadů. V rámci portálu veřejné správy bude zřízen systém pro zpětnou vazbu a [veřejné připomínkování předpisů.][pravni-stat]
* **Digitální identita.** Základní podmínkou pro e-government je funkční systém ověřování totožnosti při komunikaci s úřadem na Internetu. Jednou z dostupných možností bude bezplatný elektronický občanský průkaz s elektronickým podpisem.
* **Proaktivní úřad.** Veřejné instituce by měly řešit problémy občana v nejvyšší možné míře i bez jeho vlastního přičinění (například automatické vydání dokladu). Po přihlášení do portálu veřejné správy získá občan přehled o vyřizování všech podaných žádostí, průběhu dalších úředních postupů a důležitých upozorněních.
* **Profesionální úřad a standardizované zveřejňování dokumentů.** Podobně jako v Německu bude součástí úředních šablon i jednotný a profesionální vzhled dokumentů. Díky jednotným šablonám a svobodným formátům podle standardu Open Data budou rozhodnutí rychleji zpracována a automaticky publikována v souladu se zákonem o svobodném přístupu k informacím podle modelu [transparentní organizace][transparence].

Uvědomujeme si, že e-government přináší také nové výzvy, zejména v oblasti ochrany osobních údajů a zabezpečení dat. Kromě přísného dodržování bezpečnostních standardů klademe důraz na oblasti:

* **Svobodný software.** Pirátská strana prosazuje [svobodný software][svobodny-software], protože je bezpečnější, lze ho snadněji propojovat s ostatními programy a navíc je přístupný i lidem a široké komunitě vývojářů. Naší ambicí je, aby stát poskytl svobodný software ke splnění všech administrativně náročných povinností, které předepisuje (daně, účetnictví, výkazy práce apod.)
* **Osobní údaje.** Navrhujeme zpřístupnění všech úředních formulářů v elektronické podobě. Díky základním registrům budou předvyplněny s maximálním možným množstvím osobních údajů. Občan získá právo vědět, kdo konkrétně přistupoval k jeho osobním údajům uchovávaným veřejnou správou.
* **Vzdělávání uživatelů.** Z hlediska důvěry občanů v e-government je kromě zabezpečení systému klíčová počítačová gramotnost jeho uživatelů, kterou chceme rozvíjet ve školách, rekvalifikaci i úředním styku.

Po úspěšném zavedení e-governmentu bude možné připravit a po důkladném testování spustit elektronické volby, které jsou důležitým předpokladem pro efektivní fungování [přímé demokracie][prima-demokracie].

[pravni-stat]: https://www.pirati.cz/program/dlouhodoby/pravni-stat
[transparence]: https://www.pirati.cz/program/dlouhodoby/transparentni-organizace
[svobodny-software]: https://www.pirati.cz/program/dlouhodoby/svoboda-informaci
[prima-demokracie]: https://www.pirati.cz/program/dlouhodoby/prima-demokracie
