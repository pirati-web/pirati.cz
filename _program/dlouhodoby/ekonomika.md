---
title: Znalostní ekonomika
img:
category: dlouhodoby
topic: Hospodářství
---

Ekonomika ČR je v dnešní době nedílnou součástí globální ekonomiky. V tomto konkurenčním prostředí můžeme obstát buď snižováním ceny pracovní síly, což odmítáme (nechceme se stát montovnou), anebo kvalitou, která u pracovní síly souvisí zejména s kvalifikací.

**Technologický rozvoj**

* Jedinou možností, jak zajistit potřebné zdroje, je ekonomika založená na rozvoji technologií, nových přístupech k řešení starých problémů.
* Budeme vytvářet prostor pro globální výzkumnou participaci, například podporou open source projektů.
* Patenty, copyright a jiná práva k nehmotným statkům jsou často zneužívána k odstraňování konkurence (např. v sektoru mobilních telefonů). Prosazujeme široký okruh volně použitelných technologií a šiřitelných informací, ze kterých jedině může vyrůst dobře fungující ekonomika.
* Prosazujeme změnu zákonů o duševním vlastnictví a zákaz patentů na software, obchodní metody, pojmy a přírodu.

**Vzdělávání, věda a výzkum**

* Podporujeme vzdělávání, vědu a výzkum ve všech jeho formách jako základní podmínku naší všestranné úspěšnosti.
* Informační technologie umožňují zvýšení dostupnosti a kvality vzdělání pro všechny, včetně volby způsobu vzdělávání.
* Podporujeme vzdělávání spojené s praxí na všech stupních vzdělávacího systému a spolupráci škol s podniky. Na druhou stranu odmítáme redukovat vzdělávací proces na pouhé získávání znalostí a dovedností nutných k výkonu konkrétních činností. Vzdělávání musí být do té míry univerzální, aby umožnilo pružně reagovat na měnící se strukturu pracovních činností i mezilidských vztahů.
* Prosazujeme výjimky z patentového práva pro nekomerční použití, osobní studium a akademický výzkum. Podporujeme zveřejňování a volnou dostupnost výsledků akademického výzkumu a materiálů vytvořených za přispění veřejných peněz (v souladu s Budapest Open Access Initiative).

**Infrastruktura**

* Pro úspěšnost firem i jednotlivců v globální ekonomice je klíčové všem dostupné připojení k základním uzlům komunikační infrastruktury.
* Snahy o regulaci Internetu brzdí mimo jiné i ekonomiku. Pro rozvoj konkurenčního prostředí je důležitá síťová neutralita.
Je třeba maximálně zjednodušit byrokracii pro podnikatele, většinu lze vyřídit přes Internet.
* Podporujeme využívání svobodného a open source software ve školách a na úřadech, což zpřístupní informace a služby veřejné správy všem občanům. Uspoří se také v rozpočtech školství a státní a veřejné správy.
* Jsme pro zavádění nových forem platebního styku (flattr, bitcoin).

**Podnikání (malé podniky, práce z domu)**

* Prosazujeme zjednodušení daňového systému a legislativy, které by nebránilo zakládání malých a středních podniků a podnikání lidí z domova, a omezilo daňové úniky.
* Zavádění pružnějších pracovních podmínek a rozšíření práce z domu přes internet bude mít pozitivní dopad ve formě úspory času, prostředků, i špičkové zátěže na dopravu.
* Prosazujeme co nejméně zásahů státu do podnikání.
* Jsme pro radikální omezení dotací a dotačního „stylu podnikání“.

**ČR – Bezpečný přístav informací**

Cílem je vytvořit „bezpečný přístav“ pro data a aplikace, a to přijetím legislativy, která ochrání provozovatele datových úložišť a datová centra před zpravodajskými službami a policejními raziemi. Toto je reálná možnost oživení ekonomiky. Mohli bychom se stát velmocí – SaveData Bay. Budování datových center a jejich provoz potom vytváří pracovní příležitosti a je dlouhodobým příjmem (zdanění).
