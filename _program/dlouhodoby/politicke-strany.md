---
title: Politické strany
img: https://www.pirati.cz/_media/rp/program/polstr.png
category: dlouhodoby
topic: Demokracie
---

Na fungování politických stran do značné míry závisí fungování celého státu. Proto prosazujeme transparentní hospodaření politických stran, nezávislost na byznysu a rovné podmínky v politické soutěži. Pouze za těchto předpokladů mohou politické strany fungovat v zájmu veřejnosti a přispívat ke kultivaci politického prostředí.

Aby byla zajištěna efektivní kontrola hospodaření politických stran, bude volební příspěvek vyplacen pouze politickým stranám, které uplatňují model [transparentní organizace][transparence]. Dnešní volební příspěvek nebude vyplacen automaticky v plné výši, ale stane se pouze stropem pro výplatu. Skutečná výše příspěvku se bude odvíjet od drobných darů na činnost, které strana obdrží od občanů České republiky.[^fn-1] Dary od občanů tak budou zvýhodněny před propojením s byznysem.

Nutnou podmínkou svobodné soutěže politických stran je přerušení vazeb politických kampaní na reklamní agentury, které dnes ovládají veřejný prostor. Prosazujeme Berlínský model volební kampaně, kde jsou v době volební kampaně veřejná prostranství k dispozici kandidujícím stranám pro bezplatnou propagaci, ale zároveň jsou stanovena jasná pravidla, která omezují množství reklamy a zajišťují její odstranění po volbách. Pokud politická strana pravidla poruší, vystaví se tím hrozbě pokuty nebo odebrání volebního příspěvku.

Politické strany jsou jedním z nástrojů společenské diskuse a jejich ideová soutěž musí být co nejotevřenější. Podle naší ústavy je politická soutěž postavená na svobodné soutěži politických stran, které odmítají násilí k prosazování svých zájmů. Proto považujeme za nepřípustné, aby byly politické strany rušeny z jiných důvodů.

Nesouhlasíme s bariérami, které brání vzniku politických alternativ a nutí volit staré politické struktury. Zvýhodněný volební příspěvek velkých stran a uzavírací klauzule nutná pro vstup do sněmovny narušují rovné podmínky politické soutěže. Jako regulační mechanismus v těchto případech stačí přirozený práh nutný k získání jednoho mandátu. Ze stejných důvodů chceme peněžité kauce do parlamentních, evropských a senátních voleb nahradit peticemi, které podepsal stanovený počet občanů, kteří kandidaturu podporují. Strany se tak ve volbách nebudou zaštiťovat penězi, ale lidmi.

Uvědomujeme si, že politické strany k demokratickému fungování společnosti nestačí. Proto prosazujeme související změny ve [svobodě projevu][svoboda-projevu] a [demokracii s větším zapojením občanů][prima-demokracie].

[^fn-1]: Například stát vyplatí politické straně, která přesáhla v parlamentních volbách hranici 0,5 %, stejnou částku, kterou jí celkem darovali občané, a to až do výše 5000 Kč na občana za rok.

[transparence]: https://www.pirati.cz/program/transparence
[svoboda-projevu]: https://www.pirati.cz/program/svoboda_projevu
[prima-demokracie]: https://www.pirati.cz/program/prima_demokracie
