---
title: Vzdělání
img: https://www.pirati.cz/_media/program/znalosti_versus_rozum.png
category: dlouhodoby
topic: Veřejné služby
---

Pirátská strana prosazuje co nejdostupnější vzdělání, které rozvíjí přirozenou tvořivost, podporuje svobodné myšlení a vychovává k demokracii.

Pro naši společnost je výhodné, aby každý člověk získal vzdělání, které mu umožní naplno rozvinout vlastní potenciál. Vzdělaný člověk má lepší předpoklady orientovat se v médiích, politice a životě vůbec. Proto je právo na vzdělání základním občanským právem.

Piráti usilují o odstranění bariér, které brání v přístupu ke vzdělání. Nepovažujeme za účelné zhoršovat dostupnost vzdělání zavedením školného. Naopak chceme umožnit studentům ze všech sociálních vrstev, aby získali vzdělání bez zadlužení.

Žáci a studenti by se především měli naučit s informacemi logicky pracovat a samostatně tvořit (používání a vylepšování Wikipedie, citace apod.). Podporujeme aktualizaci studijních plánů, aby si žáci v průběhu vzdělávacího procesu našli a osvojili způsob, jak se učit efektivně, a aby je studium připravilo i na výzvy moderní společnosti (právní minimum, ochrana soukromí na síti, základní finanční gramotnost apod.).

Pirátská strana prosazuje, aby se ve školách používaly přednostně [svobodné technologie][svoboda-informaci]. To jsou například počítačové programy, které si studenti mohou volně zkopírovat a dále je doma používat a upravovat, nebo encyklopedie Wikipedie. Svobodné by měly být i učebnice, aby si je studenti mohli kopírovat do počítačů a čteček elektronických knih.

Každý učitel musí mít možnost učební materiály aktualizovat, upravovat a uspořádat pro účely vzdělávání, pokud uvede původní autory (princip wiki). Digitální technologie usnadní práci s informacemi, umožňují použití dříve nevídaných metod práce s textem, obrazem a zvukem a šetří náklady na distribuci.

V organizaci vzdělávacích institucí Pirátská strana prosazuje:

* zásadní [demokratizaci][prima-demokracie] základního, středního a vysokého školství. Studenti a učitelé by měli být vždy informováni o záležitostech školy a v rámci svých schopností by se měli podílet na rozhodování (školní rady s účastí i nezletilých studentů, větší role akademických senátů),
* zavedení modelu [transparentní organizace][transparence], včetně zveřejňování statistických informací o úspěchu žáků v soutěžích a vědomostních testech a v počtu přijatých na vysoké školy jako měřítka kvality,
* úpravu pravomocí jednotlivých orgánů školy, aby nebyly soustředěny v rukou jedné osoby (ředitele, rektora, děkana), ale zaručovaly konsensuální pravidla a jejich nezávislou kontrolu ([oddělení moci][delba-moci]).

[svoboda-informaci]: https://www.pirati.cz/program/dlouhodoby/svoboda-informaci
[prima-demokracie]: https://www.pirati.cz/program/dlouhodoby/prima-demokracie
[transparence]: https://www.pirati.cz/program/dlouhodoby/transparentni-organizace
[delba-moci]: https://www.pirati.cz/program/dlouhodoby/delba-moci
