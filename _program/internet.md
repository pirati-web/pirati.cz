---
title: Internet
img: https://www.pirati.cz/_media/program/internet.png
topic: Sdílení
---

Dovedete si představit, že vás odstřihnou od Internetu? Nenajdete si jízdní řád, nepošlete bankovní příkaz, neseženete kvalifikovanou práci, nepošlete e-mail a nepřečtete si aktuální zprávy? Proto Piráti prosazují přístup k Internetu jako základní právo.

Lidé Internet používají pro práci, vzdělávání, zábavu i sociální kontakt. A jsou právem rozhořčeni, pokud jim někdo Internet zakazuje nebo jim blokuje přístup k informacím, které hledají. Pirátská strana prosazuje, aby stát do komunikace mezi lidmi na Internetu nijak nezasahoval.

Státy proto nesmí Internet vypínat, odpojovat lidi a blokovat přístup podle seznamu zakázaných stránek. **Stát totiž ani nesmí sledovat přenášené informace**, které by mu to umožnily, a to ani prostřednictvím poskytovatelů internetového připojení.

Internet je v dnešní době stejně důležitý jako voda a elektřina. Právo na rychlé připojení k Internetu má být zařazeno mezi základní lidská práva jako ve Finsku. Společnost musí směřovat investice do infrastruktury, odstranění bariér a vhodného územního plánování, a vytvořit tak podmínky pro rychlý a dostupný Internet. Jednotlivé způsoby připojení nesmí být diskriminovány a musí být zachována síťová neutralita.

Pirátská strana uznává přirozené právo na důvěrnost komunikace, její anonymitu a šifrování. Informace, které se ukládají o konkrétních uživatelích by měly být poskytnuty dále pouze se souhlasem uživatele nebo na základě rozhodnutí soudu.

Na druhou stranu Pirátská strana prosadí koncept dobrovolné a bezplatné digitální identity každého občana, která mu na základě jeho rozhodnutí umožní z anonymity na Internetu vystoupit. **Digitální identita** (např. elektronický podpis nebo openID) usnadní jednání s úřady, podepisování petic, nakupování, online diskuse a umožní volby po Internetu.
