---
title: Kodex Pirátského poslance
---

Tento kodex je určen všem kandidátům na kandidátní listině Pirátů do volby do Poslanecké sněmovny. Kandidát vyplní svůj písemný souhlas s kodexem v prohlášení kandidáta, na základě kterého se kodexem zavazuje řídit, pokud bude zvolen do Poslanecké sněmovny.

## Preambule

*Piráti chtějí ve sněmovně fungovat jako dobře sehraný tým. ​Chceme, aby naši poslanci posilovali dobré jméno strany a byli čitelnými partnery sobě i ostatním.*

## 1. Závazek vůči Pirátské straně

1. Zavazuji se před hlasováním své záměry a sporné otázky ​**projednat​** na jednání
klubu a zavazuji se ​**vyslechnout​** doporučení klubu a členské základny Pirátů, bude-li
to možné.
2. **Zavazuji se hlasovat v souladu​** s programem Pirátů (případně koaličním
programem) a ​**nebudu hlasovat proti​** usnesení celostátního fóra.
3. V případě, že poslanecký klub označí nějaké hlasování za **zásadní​**, zavazuji se
hlasovat ​**v souladu s poslaneckým klubem​**.
4. Beru na vědomí, že účast Pirátů ve vládě a souhlas s uzavřením koaliční smlouvy
jsou ve výlučné ​**pravomoci celostátního fóra​**. Pro vyjádření důvěry vládě budu
hlasovat, pouze pokud se na tom usnese klub nebo celostátní fórum.
5. **Zavazuji se setrvat​** v klubu poslanců za Piráty po celou dobu trvání mandátu.
6. **Nebudu „prát špinavé prádlo“**​ na veřejnosti a nebudu řešit neshody s kolegy přes
média či veřejné výstupy na sociálních sítích.

## 2. Osobní poctivost

1. Nebudu přijímat výhody, které určí poslanecký klub nebo Pirátská strana jako
společensky neetické.
2. Nepřijmu žádné účelově přeplácené místo ve státní firmě výměnou za protislužbu
nebo za změnu jednání (tzv. **„politická trafika​“**).
3. Své postavení a privilegovaný přístup k informacím nebudu zneužívat pro osobní
prospěch ani pro zvýhodnění své vlastní strany.

## 3. Průhlednost osobních poměrů

1. Budu zveřejňovat lobbistické kontakty dle předpisu Pirátské strany a smlouvy týkající
se výkonu funkce poslance (např. smlouvy s asistenty a poradci).
2. Budu ihned po nástupu do funkce a nejméně jednou v roce aktualizovat a
**zveřejňovat své veřejné majetkové přiznání**​ (včetně případného společného jmění
manželů).
3. Pokud se po skončení výkonu mandátu objeví podezření z nelegálního či neetického
obohacení, které mohlo souviset s výkonem funkce, zavazuji se rozhodčím orgánům
strany na jejich výzvu předložit majetkové přiznání.

## 4. Střet zájmů

1. V případě střetu veřejného a osobního zájmu vždy ​**upřednostním veřejný zájem​**.
2. V případě pochybností se budu snažit ověřit možný střet zájmů předem, jak jen to
půjde (např. dotazem u svých blízkých, přátel, spřízněných firem apod.).
3. V případě účasti na projednání věci s možným střetem zájmů to prokazatelně a bez
prodlení oznámím poslaneckému klubu nebo jinému orgánu, který věc projednává.
4. Slibuji, že se po dobu výkonu funkce vzdám pozice vlastníka či představitele
masmédií (s výjimkou jasně označených stranických), firem získávajících veřejné
zakázky a dotace a dalších subjektů, kde bych byl v ​**neustálém​** střetu zájmů.
5. Nebudu využívat zastírací metody (nepřiznané anonymní akcie, advokáti, osoby
blízké apod.).
6. Odmítám klientelismus, nepotismus a jiná nekalá jednání ovlivňující rozhodování.
7. Nebudu využívat poslanecké imunity u osobních pochybení.

## 5. Boj s korupcí

1. Pokud se věrohodně dozvím o korupčním jednání, budu reagovat zcela neutrálně.
Celou věc neprodleně oznámím orgánům činným v trestním řízení (nebo případně
důvěryhodnějším a nestranným médiím) a budu s nimi spolupracovat na získání
důkazů vedoucích ke stíhání pachatele.
2. V případě obvinění z korupce nebo jiného vážného obvinění (dále jen „obvinění“) se
zavazuji bez prodlení poskytnout straně maximální součinnost k prošetření, aby
nebylo poškozeno dobré jméno strany.

Prohlašuji, že veškeré závazky vyplývající z kodexu považuji z právního hlediska za závazky
vůči České pirátské straně, s ​**právními účinky plně vynutitelnými** žalobou na plnění
zaslanou soudu včetně vydání případného bezdůvodného obohacení, a to do státního
rozpočtu. To neplatí při výkonu mandátu, kde to Ústava neumožňuje, a v těchto případech
jde o závazek voličům v morální rovině, postižitelný disciplinárními prostředky včetně řízení
u rozhodčí komise Pirátů.

Česká pirátská strana závazek podle tohoto kodexu přijme tím, že kandidáta, který se ke
kodexu písemně přihlásil, zařadí na kandidátní listinu do voleb. Způsob jednání strany uvnitř
a navenek včetně postupu prošetření podezření a zveřejnění výsledku prošetření upravují
její [vnitřní předpisy](https://wiki.pirati.cz/rules/).
