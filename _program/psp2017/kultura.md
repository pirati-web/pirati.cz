---
title: Kultura
category: psp2017
img: kultura.png
approved: https://forum.pirati.cz/hlasovani-republikoveho-vyboru-f578/rv-25-2016-program-2017-kultura-r-h-3-k-t36941.html
garant: giuseppe.maiello
videa:
  - 4IBuObU9H6A
---

Cílem Pirátů je podpora kultury a lidí, kteří ji vytvářejí. Podpoříme knihovny, galerie, divadla či muzea, která budou splňovat podmínky průhledného hospodaření. Svobodná společnost je pestrá, a taková je i její kultura.


## Zajistíme financování kultury

- **Dáme vám slevu na dani až 2000 Kč, pokud darujete peníze na kulturu**: Obdarovat budete moci libovolnou neziskovou instituci, která má průhledné financování a pěstuje kulturu nebo jinou veřejně prospěšnou činnost.
- **Veřejnoprávní média slouží všem**: Zrušíme koncesionářské poplatky. Příjem ČT a ČRo nahradíme pevným podílem na výběru DPH. Zvýšíme možnosti příjmů z reklamy, ovšem přísně regulované. Omezíme politické tlaky na vedení televize a rozhlasu, viz [stanovisko](https://www.pirati.cz/tiskove-zpravy/novela-zakona-o-ct.html).
- **Kultura pro města a obce**: Zavedeme architektonické soutěže u veřejných staveb jako standard. Vyhradíme u státních staveb aspoň 1 % rozpočtu na výtvarná díla. Zajistíme, že kulturní granty budou dostupné i pro menší obce.

## Dáme autorskému právu smysl

- **Nechceme porušovat práva autorů a umělců, ale přizpůsobit pojetí autorského práva digitálnímu věku**: Podporujeme tvořivost, sdílení a férovou odměnu autora za komerční užití jeho díla.
- **Zrušíme nadvládu OSA nad umělci**: Zrušíme povinnost umělců oznamovat svůj koncert OSA 20 dní předem. Umělec nesmí být nucen platit poplatek za koncert, kde hraje vlastní hudbu.
- **Ušetříme domácnostem i podnikatelům stovky milionů**: Zlevníme elektroniku zrušením poplatku za prázdná média. Hospodský nebude muset platit poplatek za rádio a televizi - zaplatí ho vysílací stanice. Výrazně snížíme nebo zcela zrušíme poplatky pro školy, výzkum a nekomerční aktivity.
- **Na úrovni EU zahájíme diskusi o zkrácení copyrightu**: Původně trval copyright 14 let od zveřejnění díla, s možností prodloužení na dvojnásobek. To je dostatečná doba na vytvoření finančního zisku z díla.

## Dostupné kulturní bohatství

- **Díla z grantů budou po 2 letech uvolněna k nekomerčnímu užití**: Dohoda na uvolnění díla bude podmínkou dotace z veřejného rozpočtu na vznik díla.
- **Podpoříme dobrovolné vstupné ve veřejných muzeích a galeriích.**
- **Zdigitalizujeme maximum českých knih**: Na Internetu zpřístupníme všem
  občanům bezplatně knihy, u kterých vypršela majetková práva.
- **Zavedeme povinný elektronický výtisk**, je-li dílo vysázeno na počítači.
- **Památky chceme zachovat i pro další generace**: Prosadíme, aby vyjádření Národního památkového ústavu byla pro úřady závazná.
