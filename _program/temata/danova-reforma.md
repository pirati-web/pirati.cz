---
title: Daně, které každé pochopí
img: https://www.pirati.cz/_media/rp/program/korporace.png
category: témata
class: tema
---

## 1. Chceme jednoduchý daňový systém

Dejte nám 7,5 minuty a na 8 slajdech vám vysvětlíme, jak na to chceme jít.
Po naší reformě si každý zvládne spočítat svoje daně, zvýšíme čisté mzdy,
ušetříme miliony hodin na byrokracii a nekopneme ekonomiku.

![Pirátská daňová reforma](/assets/img/program/finance/dane_na_web3-01.png)

## 2. Po čtyřech letech vládnutí nám Andrej nechává v daních stejný borčus, jako když se stal ministrem

Byrokracie spojená s daněmi zabere v Čechách v průměru **5krát déle než v Norsku**.
Světová banka si všimla, že Česko naposledy zjednodušilo daně v roce 2013.

![Proč je v daňových zákonech takový bordel](/assets/img/program/finance/dane_na_web3-02.png)

Výsledek odpovídá tomu, že se v daňových zákonech 20 let vršily kompromisy a přílepky.

![Vysokopříjmové skupiny](/assets/img/program/finance/dane_na_web3-03.png)

Systém je **brutálně nevýhodný pro střední třídu**. Politikům se podařilo utajit před lidmi, že **bohatí dnes platí méně než chudí** (tzv. degrese). Jinými slovy člověk s milionovými příjmy platí procentuálně menší daně než průměrný Čech.

Tak třeba Andrej, ten si jako zaměstnanec vlastní firmy vyplatil 50 milionů a na daních **odvedl 34%**. Jeho průměrný zaměstnanec však platí daně o čtvrtinu více – 43 %. Andrej totiž platí sociální pojištění jen z prvního milionu.

## 3. Pirátská strana staví systém od základu znova

Navrhujeme největší zjednodušení daní od jejich vzniku a největší změnu systému od roku 2008. Složitý systém netransparentních sazeb nahradí jedna, skutečně rovná sazba.

![Jedna rovná daň z práce](/assets/img/program/finance/dane_na_web3-04.png)

Pirátská „superrovná“ daň **nahrazuje všech 6 daní**, které se dnes platí: daň z příjmu, odvody na sociální a zdravotní zaměstnance i firem a solidární daň.

## 4. Pro vás to konkrétně znamená nejen jednodušší daně, ale také že trochu ušetříte

Slevy na dani zůstanou jako dnes. Díky Pirátům tedy každý zaplatí menší daně o 1,6 procentního bodu, tedy ušetří přibližně **pětistovku**.

![Jak se to promítne do peněz](/assets/img/program/finance/dane_na_web3-05.png)

Tedy skoro každý... Andrej a podobní zaměstnanci s hrubou mzdou nad 120 tisíc korun měsíčně si naopak připlatí, aby hradili stejné procento jako ostatní. Ale to je pouze 1 % zaměstnanců, snad kvůli tomu neumřou hlady.

Každý rok bychom chtěli zdanění dále **snižovat o 1 procentní bod**.

## 5. Podívejme se, jak by to vypadalo v praxi

Spočítali jsme daně a odvody na straně zaměstnance a zaměstnavatele, které lidé platí dnes. Lidé to často nevědí, ale **už dnes daní sazbou 48,6 %**.

Naše reforma nebere žádnému resortu miliardy. Pouze **zjednodušuje výběr daně od zaměstnanců** do jedné sazby. Daně stát rozdělí zdravotním pojišťovnám a do důchodového systému, aby dostaly stejně jako dnes. Není tedy třeba se bát.

![Jak to bude fungovat](/assets/img/program/finance/dane_na_web3-06.png)

Nejsme asociálové, takže od daní bude samozřejmě možné si jako doteď **odečíst daňovou slevu** – na poplatníka, slevu na vyživované dítě a další slevy na dani. (Nově bychom také zavedli slevu 2000 Kč, které jste darovali na kulturu, nezávislá média nebo jiné veřejně prospěšné aktivity.)

![Slevy zůstanou jako dnes](/assets/img/program/finance/dane_na_web3-07.png)

Ačkoliv se naše sazba 47,0 % zdá vysoká, ve skutečnosti jde skutečně o **snížení daní o 1,6 procentního bodu**, které pocítíte ve své peněžence.

## 6. Zjednodušení nás osvobodí od nesmyslných formulářů

Jedna daň znamená, že zdravotní a sociální pojištění bude „v ceně“. **Zlikvidujeme formuláře přehledů** vyplňované pro zdravotní pojišťovny a ČSSZ, které jsou noční můrou všech podnikatelů.

![Přínosy zjednodušení daní](/assets/img/program/finance/dane_na_web3-08.png)

Středně velká firma tak **ušetří 87 hodin ročně** na mzdové účetní. Stovky státních úředníků budou moci jít dělat užitečnější práci. Stát si všechno přečte v daňovém přiznání a peníze příslušným úřadům sám přepošle.

## 7. A co na to tradiční politické strany?

Ostatní strany pouze záplatují současný systém, štelují dva nebo tři parametry. Návrh Pirátů je **jednoduchý a přímý**...

...**jako pravítko** na obrázku níže:

![Srovnání s konkurencí - pravítko a kurvítka](/assets/img/program/finance/dane_na_web3-09.png)

...nebo **jako přímka** v grafu:

![Srovnání s konkurencí - grafy](/assets/img/program/finance/dane_na_web3-10.png)

ČSSD chce zdanit více vyšší střední třídu. ODS chce už tradičně snížit daně těm, co už dnes mají nejvyšší čisté příjmy. Návrh ODS by navíc znamenal výpadek příjmů státního rozpočtu v řádu desítek miliard korun.


## ​8. Takže pojďme si to zrekapitulovat...

Současné strany v Parlamentu nepřinesly žádné zjednodušení daní. Určitě to nezvládnou vyřešit. **Superrovná daň** Pirátů je nové řešení na problémy, které ostatní přehlížejí nebo záplatují.


[![Takové daně prostě chcete](/assets/img/program/finance/dane_na_web3-11.png)](https://www.pirati.cz/kalkulacka/)

**A to je konec, přátelé! Teď už si [běžte spočítat][calc], kolik s Piráty ušetříte.**

→ [Daňová kalkulačka Pirátů][calc]


----

Bonusová část pro nadšence:


​## 9. Za 2 roky už to může fungovat

Pokud nám dáte dost hlasů ve volbách do sněmovny, nemusí tento plán zůstat jen na papíře.

![Co může následovat](/assets/img/program/finance/dane_na_web3-12.png)

Nejsme dogmatici a máme politické zkušenosti. Chápeme, že ostatní politické strany mají jiné představy a budeme o řešení **tvrdě, ale konstruktivně vyjednávat**.

Každopádně tohle je **náš styl řešení problémů** a jednodušší daně jsou ve vyjednávání naše priorita.


## ​10. Máme lidi, kteří to zvládnou připravit. Budou za vás kopat mladí, ale zkušení odborníci

Pirátskou daňovou reformu jsme konzultovali s odborníky z oblasti práva a ekonomie. Připravil ji pro vás náš tým:

![Autorský tým daňové reformy](/assets/img/program/finance/dane_na_web3-13.png)


## Zdroje

1. World Bank: [Doing Bussiness 2017 – Czech Republic Report](http://www.doingbusiness.org/~/media/wbg/doingbusiness/documents/profiles/country/cze.pdf)
2. PwC: [Paying Taxes 2017](http://www.doingbusiness.org/~/media/WBG/DoingBusiness/Documents/Special-Reports/Paying-Taxes-2017.pdf)
3. Novinky.cz: [Češi platí vyšší daně a odvody ze mzdy než Švédi](https://www.novinky.cz/ekonomika/434978-cesi-plati-vyssi-dane-a-odvody-ze-mzdy-nez-svedi.html)
4. Piráti: [Pirátské vyčíslení daňových slibů](https://github.com/pirati-web/pirati.cz/blob/gh-pages/assets/pdf/porovnani-dani.pdf)
5. Piráti: [Prezentace Pirátů k tématu](https://github.com/pirati-web/intra.pirati.cz/tree/master/_navody/mo/medializace-programu/files/prezentace)

[calc]: https://www.pirati.cz/kalkulacka/
[Prezentace ke stažení](https://www.slideshare.net/JakubMichlek/daov-reforma-podle-pirt-pdf)
