---
uid: pristupkinformacim
name: Přístup k informacím 
fullname: Přístup k informacím 
img: teams/analytici/pristup-k-informacim.png # obrázek nemusíte dodávat
category: analytici
leader: tomas.kopecny
contact-local:
  name: Tomáš Kopečný
  mob:
  mail: tomas.kopecny@pirati.cz
  img: 
redmine:
forum:
calendar: # id google kalendáře s událostmi
poranal: 4
---

Právo na informace je jedním ze základních nástrojů v rukou občana ke kontrole věcí veřejných. Je garantováno přímo ústavním pořádkem (článek 17 Listiny základních lidských práv a svobod). V článku je rovněž zakotvena povinnost státu a samosprávy přiměřeným způsobem poskytovat informace o své činnosti.

Piráti považují informace za nejcennější komoditu moderní doby, proto se snažíme přístup k informacím zajišťovat a posilovat mnoha cestami:

Zákon o svobodném přístupu k informacím (106/1999 Sb.) je nástrojem v rukou nás všech. Každý může po veřejných institucích vyžadovat informace o jejich činnosti a Piráti tento zákon využívají velmi intenzivně. Získávají jeho prostřednictvím smlouvy veřejného sektoru, zápisy z jednání, informace o dotacích i zakázkách. Ochrana a vylepšování tohoto zákona je jednou z hlavních priorit Pirátů v Parlamentu. Dlouhodobým cílem je usnadnění podávání žádostí, vyjasnění okruhu povinných subjektů (včetně státem vlastněných podniků) a bránění obstrukcím. Na druhou stranu spolupracujeme s ministerstvy na úpravě zákona tak, aby zůstaly utajeny informace, které utajeny být musí - informace týkající se státní bezpečnosti, diplomatického tajemství atd.

Podávání žádostí je ale k ničemu, když nevíte, na co se zeptat. Proto Piráti podporují různé projekty a zákony, které zajišťují zveřejňování informací automaticky a bez žádosti. Nejdůležitějším nástrojem v tomto směru je Registr smluv. Zákon z roku 2015 zpřístupnil občanům (podle dat ze srpna 2018) již 1,5 milionu smluv v celkové hodnotě více než 6 bilionů korun. Piráti smlouvy analyzují a zároveň tlačí na úřady, aby smlouvy zveřejňovaly správně - tedy ve strojově čitelné zpracovatelné podobě, bez zbytečného začerňování. Rovněž připravují novelu, která má ze zákona odstranit některé nedůvodné výjimky. I zde je pro nás důležitá ochrana informaci, které by mohly ohrozit bezpečnost či jiné významné veřejné zájmy.

Další důležitou oblastí zájmu Pirátů jsou takzvaná otevřená data. Filozofie otevřených dat vychází z myšlenky, že data veřejného sektoru, která jsou potenciálně využitelná a pro jejichž utajování není zákonný důvod, by měla být k dispozici všem. V aktuální podobě a ve strojově čitelném a zpracovatelném formátu. Na těchto datech lze potom stavět užitečné aplikace nebo z nich "těžit" zajímavé souvislosti a informace. Piráti prosazují zakotvení standardu otevřených dat do zákonů a tlačí na úřady, aby svá data poskytovaly dobrovolně a v takové podobě, aby jejich využitelnost byla co nejvyšší.

Konečně, jsou zde takzvané "privilegované" nástroje pro přístup k informacím - například právo zastupitele žádat informace od obce (§ 82 zákona o obcích) nebo právo poslance žádat informace od státních orgánů (§ 11 jednacího řádu Sněmovny). Jedná se o nepostradatelný nástroj zejména opozice (ať už na úrovni obecního zastupitelstva nebo Parlamentu) pro kontrolu vlády. Poslanci klubu Pirátů tento nástroj používají často, současně ale narážení na malou vymahatelnost tohoto práva.
