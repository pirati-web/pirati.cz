---
title: Pomozme společně slovenským Pirátům!
layout: page
rbar: slovensko
img: articles/2018/sps-vlajka.jpg
---

Před devíti lety zveřejnil otec zakladatel Pirátů, Jirka Kadeřávek, výzvu k založení České pirátské strany. Po nasbírání 1 000 podpisů a sepsání stanov se již dva měsíce od této výzvy na české politické scéně napevno ukotvila nová strana, dnes třetí nejsilnější v parlamentu. 

Ani na Slovensku tehdy nezaháleli – jen o dva roky později, před sedmi lety, vzniklo občanské sdružení Slovenská pirátská strana. Od počátku se ale potýkalo s nižší občanskou participací a především náročnými podmínkami registrace. Zatímco přípravný výbor českých Pirátů musel získat 1 000 podpisů, slovenští kolegové potřebují dodat zdejšímu Ministerstvu vnitra neuvěřitelných 10 000 podpisů. Navíc je tlačí čas – od oznámení sběru podpisů jim běží lhůta dlouhá 180 dní, tedy do doby, než vyprší ochrana registrované značky a jména. Jelikož se slovenští Piráti již nyní potýkají s problémy ohledně blokování názvu subjekty, které jim tím chtějí založení komplikovat, je velice důležité stanovenou lhůtu dodržet. Proto naši slovenští kolegové ocení jakoukoli pomoc.

Piráti jsou od počátku mezinárodní hnutí, pyšné na své kořeny a decentralizovanou povahu. Vzájemná pomoc mezi pirátskými stranami nás provází již od počátku. Se Slovenskem nicméně máme unikátní vztah, vyplývající ze společné historie a blízkosti, a rádi bychom jim pomohli co nejvíce. A k tomu potřebujeme i Vás!

Co můžeme pro slovenské Piráty udělat?
* Sesbírat co nejvíce podpisů i u nás v ČR! Máte přátele s trvalým bydlištěm na Slovensku? Provozujete či znáte podnik, ve kterém by šly petiční archy umístit ke sběru podpisů veřejnosti? Stáhněte si [podpisový arch](../assets/pdf/podpisovy_harok.pdf) a vytiskněte, nebo nám [napište Markétě Gregorové](mailto: marketa.gregorova@pirati.cz) a vytisklé archy Vám na různých místech předáme.
* Na Slovensku i v České republice budou probíhat také petiční akce s možností archy podepsat osobně. Sledujte [naše](https://www.facebook.com/ceska.piratska.strana/) i [slovenské](https://www.facebook.com/piratskastrana/) pirátské facebookové stránky, případně [nás kontaktujte](mailto: marketa.gregorova@pirati.cz) a budete vědět první, kde nás najdete.
* Přidat se! Chcete se přidat k pirátskému hnutí, ale táhne Vás to (srdcem či bydlištěm) spíše ke Slovensku, než Česku? Ozvěte se Pirátovi [Tomáši Vojtekovi](mailto: info@piratskastrana.sk) a naloďte se!

