---
layout: page
title: Daňový řád
rbar: program snemovna
---

Proč jsou daňové úniky problém?
===============================

Odborné organizace jako Transparency International a Glopolis upozorňují
na to, že nezákonné daňové úniky zneužívající zakrývání skutečných
vlastníků a účelové transakce připraví Českou republiku ročně až o **50
miliard korun**. Na tyto daňové úniky doplácí čeští zaměstnanci a české
firmy poctivě platící daně.

Největší položkou v příjmech státu je DPH. Výpadek výběru DPH v České
republice v důsledku daňových podvodů, úniků a jiných problémů, tzv. VAT
gap, **odhaduje Evropská komise na 62 miliard korun**[^1], tj. 16 %
celkového výběru DPH. V Česku jsou tak daňové úniky vyšší než je průměr
EU (12 %), nebo než jak je tomu ve vyspělých západních státech (Německo
9,5 %, Rakousko 8,2 %, Velká Británie 10,8 %). Daňové úniky v důsledku
podvodů, jde například o karuselové podvody,[^2] tvoří pouze část tohoto
výpadku.[^3] **Karuselové podvody zneužívají neprůhledné vlastnické
struktury, ve kterých vystupují nastrčení jednatelé a firmy, které jsou
ve skutečnosti prázdné schránky.**

Proti karuselům stát zavedl kontrolní hlášení a zajišťovací příkazy
(které jsou ovšem v některých případech používány nezákonně). Na úrovni
EU také premiér Babiš prosazuje přenesenou daňovou povinnost (tzv.
reverse charge).

Daně z příjmů právnických osob (DPPO) přináší do státního rozpočtu 114
miliard korun (cca 10 %), tedy asi polovinu toho co se vybere na DPH.
**Úniky z DPPO se odhadují na 15-20 miliard korun.**[^4] Na to, že řada
společností nelegálním způsobem krátí korporátní daň, upozornily
skandály jako PanamaLeaks a Luxleaks. Podstatou operací takových firem
je vyvést zisk pomocí fiktivních operací (viz příklad níže) do států,
kde je nízká korporátní daň, aby nepodléhal zdanění v České republice
(daň z příjmu právnické osoby činí 19 %). Řešením nemůže být snížení
daně, protože vždy budou existovat daňové ráje jako jsou Malta,
Kajmanské ostrovy, Guernsey nebo ostrov Man, kde jsou daně nulové.[^5]

Společnosti s neznámými nebo těžko dohledatelnými vlastníky získaly za
posledních 8 let veřejné zakázky v objemu 244 miliard korun[^6], přičemž
často byly tyto peníze protočeny přes firmy se sídlem na Kypru, v
Nizozemsku či Lucembursku. Neznámý vlastník v praxi znamená, že firma
může patřit například tomu, kdo rozhoduje o přidělení veřejné zakázky
nebo je na ni navázán.[^7]

David Ondráčka z Transparency International dokonce říká, že nás
**určitá část elity nepokrytě okrádá a daně platí jen blbci, malé a
střední firmy a obyčejní občané.** Velcí a bohatí nám mávají z Karibiku.
Doporučuje jako řešení, aby se kontroly zaměřily na firmy zajišťující u
nás offshory a jejich klienty.[^8]

Společným rysem daňových úniků je, že **zneužívají složité vlastnické
struktury**. Evropský parlament ve své studii[^9] dospěl k závěru, že
koneční vlastníci společností vyhledávají právníky, daňové poradce a
jiné experty, aby jim navrhli schémata využívaná pro vyhýbání se daním,
a tyto následně pověřují zastupováním, aby zřídili svěřenské fondy
(trusty) či bankovní účty, které jsou místo konečného vlastníka vedeny
na jiné osoby. Studie doporučuje zvážit povinné hlášení schémat daňové
optimalizace finančním úřadům a **rozšíření povinnosti poskytovat údaje
proti praní špinavých peněz také pro účely daňových úniků**.

Evropská komise uvádí následující **příklad schématu daňového úniku
korporátní daně**:

> Firma F je frančízou nadnárodní firmy N sídlící v zemi, která je
> významným obchodním partnerem EU. Firma F sídlí ve státě, který má
> standardní daně. Firma F si zaplatí licence k využití duševního
> vlastnictví nadnárodní firmy N prostřednictvím centra duševního
> vlastnictví skupiny se sídlem v Karibiku (centrum K), kde je nulová
> korporátní daň. Aby se vyhnula placení srážkové daně 15 % za licenční
> poplatky firmy F vůči centru K, založí skupina novou firmu C ve státě
> EU, kde vyvádění formou dividend, úroků a licenčních poplatků
> nepodléhá srážkové dani. Firma F už si nyní neplatí licence od centra
> K v Karibiku, ale prostřednictvím nové firmy C, která uzavírá
> podlicenční smlouvy pro celou skupinu napříč EU. Firma F platí
> licenční poplatky nové firmě C. Evropská směrnice o úrocích a
> licenčních poplatcích se nevztahuje na převod mezi firmami F a C, ale
> platí zde mezinárodní smlouva odpovídající modelové smlouvě OECD,
> která vede k nulové dani na licenční poplatky. Když firma C převádí
> licenční poplatky do Karibské pobočky K, není zde srážková daň,
> protože stát, kde je C daňový rezident, jednostranně zrušil srážkovou
> daň na vyvedené peníze. Společnost C odvádí daně z poplatků, které
> obdrží od F, ale daňový základ je podstatně snížen kvůli tomu, že
> většinu této částky odvede do pobočky v Karibiku. Společnost C tak
> převádí poplatky bez daně do své mateřské společnosti K v Karibiku,
> kde je tento příjem zdaněn nulovou daní.

Co je to praní špinavých peněz?
================================

Nyní se dostáváme k problematice praní špinavých peněz, kterou upravuje
tzv. AML legislativa. **Praní peněz je metoda zneužívající finanční
operace k tomu, aby z peněz získaných zločinem učinila peníze na první
pohled z legálních zdrojů** (tj. tzv. je proprala). Tzv. špinavé peníze
vznikají například nelegálním podnikáním (zbraně, drogy), daňovým
únikem, korupcí (úplatky, zisky ze zmanipulovaných veřejných zakázek či
dotací), výpalným či krádeží (tunelování). K zastření zdroje peněz se
používají **složité a těžko dohledatelné transakce**, např. výhry v
kasinu, směna bankovek, zlata a diamantů, převody s fiktivním plněním
mezi složitým řetězcem firem nebo úschovy u advokáta. Z toho vyplývá, že
určití prostředníci jako jsou banky, směnárny a advokátní kanceláře
mohou být zneužiti k praní špinavých peněz - zákon je nazývá povinné
osoby. V souvislosti s připravovanou novelou daňového řádu se budu
věnovat právě problematice advokátů, která vzbuzuje nejvíce otázek.

Státy se snaží s praním špinavých peněz bojovat a **výnosy z trestné
činnosti odčerpávat**, aby špinavé peníze nebyly zneužívány k
financování dalšího zločinu, např. únosů a nájemných vražd. V České
republice došlo k jistému zlepšení přijetím **zákona č. 253/2008 Sb., o
některých opatřeních proti legalizaci výnosů z trestné činnosti a
financování terorismu** (dále jen “AML”). Ten umožnil vyžadovat
informace o klientech, které jsou nezbytné pro boj s terorismem a pro
zamezování legalizace výnosů z trestné činnosti od úvěrových a
finančních institucí, osobách oprávněných k obchodování s nemovitostmi
či kulturními památkami, po provozovatelích hazardních her, po notářích,
daňových poradcích, soudních exekutorech, advokátech a dalších. I tento
zákon byl přijat až “z povinnosti”, tedy jako transposice směrnice EU.

V České republice je nyní zřízen Finanční analytický úřad, který ročně
přijme oznámení o cca **3000 podezřelých obchodech**, které musí povinné
osoby hlásit, díky čemuž podá ročně **500 trestních oznámení a každý rok
zajistí cca 3 miliardy korun**.

Podezřelým obchodem jsou například opakované výběry vysokých sum z
bankomatů jako v případě pana Dbalého - korupce v nemocnici Na
Homolce.[^10] Každý rok FAÚ postoupí Finanční správě cca 1400
podnětů,[^11] především informace o karuselových řetězcích či tvorbě
fiktivních nákladů, ale např. i informace o transakcích prováděných na
účtech, které nejsou správci daně známy, včetně účtů vedených v
zahraničí.

Která data advokáti o obchodní činnosti evidují a kdy dnes platí mlčenlivost advokáta?
======================================================================================

Samozřejmě ne všechny obchody jsou rizikové. Zákon přesně vymezuje v
případě kterých obchodů či jiných úkonů obchodní povahy musí advokát
evidovat údaje podle zákona proti praní špinavých peněz. V těchto
případech má **advokát povinnost údaje o identifikaci a kontrole klienta
uchovávat a předávat je FAÚ**. Ovšem je zde důležitá výjimka pro
informace vzniklé v souvislosti s právním poradenstvím a zastupování
klienta před soudy, kde se uplatní obecná zásada mlčenlivosti advokáta
(viz dále).

Pod **obchodní činnost advokáta**, na kterou se vztahuje zákon proti
praní špinavých peněz, spadají zejména advokátní úschovy anebo
zastupování při koupi nemovitosti, správě peněz, zřizování bankovního
účtu nebo finančních transakcích:

***“§ 2 zákona č. 253/2008 Sb., o některých opatřeních proti legalizaci
výnosů z trestné činnosti a praní špinavých peněz, ve znění pozdějších
předpisů*** [^12]

***Povinné osoby***

*(1) Povinnou osobou se pro účely tohoto zákona rozumí (...)*

*g) (...) advokát nebo notář při úschově peněz, cenných papírů nebo
jiného majetku svého klienta, anebo jestliže klientem požadované služby
mají spočívat nebo spočívají v jednání jménem klienta nebo na jeho účet
při*

*1. obstarávání koupě nebo prodeje nemovitosti nebo podniku anebo jeho
části,*

*2. správě peněz, cenných papírů, obchodních podílů nebo jiného majetku
svého klienta, včetně jednání jménem klienta nebo na jeho účet v
souvislosti se zřízením účtu u úvěrové instituce nebo zahraniční úvěrové
instituce anebo účtu cenných papírů a správou takového účtu,*

*3. zakládání, řízení nebo provozování obchodní společnosti,
podnikatelského seskupení nebo jiného obdobného útvaru, a to bez ohledu
na to, zda se jedná o právnickou osobu či nikoliv, jakož i získávání a
shromažďovaní peněžních prostředků nebo jiných penězi ocenitelných
hodnot za účelem založení, řízení nebo ovládání takového subjektu, nebo*

*4. inkasu, platbách, převodech, vkladech nebo výběrech prováděných při
bezhotovostním i hotovostním platebním styku, anebo jakémkoli jiném
jednání, které směřuje k pohybu peněz nebo jej přímo vyvolá, (...)”*

Advokát má stejně jako každá povinná osoba základní povinnosti:

-   **provádět identifikaci a kontrolu klienta** (§ 9), přičemž druhé
    zmíněné zahrnuje:

    -   Získání informací o účelu a zamýšlené povaze obchodu nebo
        obchodního vztahu;

    -   zjišťování vlastnické a řídící struktury klienta a jeho
        skutečného majitele, pokud je klientem právnická osoba,
        svěřenský fond nebo jiné právní uspořádání bez právní
        osobnosti a přijetí opatření ke zjištění a ověření totožnosti
        skutečného majitele;

    -   průběžné sledování obchodního vztahu včetně přezkoumávání
        > obchodů prováděných v průběhu daného vztahu pro zjištění, zda
        > obchody jsou v souladu s tím, co je povinné osobě známo o
        > klientovi a jeho podnikatelském a rizikovém profilu.

-   **oznámit podezřelý obchod FAÚ** (§ 18 odst. 1) a

-   **předložit FAÚ doklady o obchodech, které tento úřad prošetřuje**,
    na jeho žádost (§ 24 odst. 1).

**Povinnost poskytovat údaje Ministerstvu financí pro jeho šetření
(předchůdci FAÚ) mají advokáti od roku 2008, kdy byl zákon schválen.
Faktem je, že proti prolomení advokátní mlčenlivosti tehdy nikdo
neprotestoval, pouze vyšlo několik článků v Bulletinu Advokacie.**

Zákon výslovně stanoví, že **oznámení podezřelého obchodu a předložení
dokladů o prošetřovaném případě FAÚ není porušením povinnosti
mlčenlivosti**. Již nejméně od roku 2008 platí výjimka, že při postupech
proti praní špinavých peněz při zastupování v obchodních záležitostech
neplatí advokátní mlčenlivost:

***“§ 21 zákona č. 85/1996 Sb., o advokacii, ve znění pozdějších
předpisů***[^13]

*(6) (...) **Povinnosti mlčenlivosti se advokát nemůže dovolávat při
plnění povinností podle zákona o některých opatřeních proti legalizaci
výnosů z trestné činnosti** a financování terorismu, jakož i vůči
zástupci Komory při provádění úkonů podle odstavce 10.”*

Nedávalo by smysl, aby byl někdo vystaven rizikům kvůli tomu, že se
pouze radil s advokátem před obstaráním obchodu nebo kvůli tomu, že si
vzal pro některé řízení o nelegálním obchodu právního zástupce. Proto z
těchto ustanovení existuje již dnes důležitá výjimka, která **chrání
povinnost mlčenlivosti advokáta ve vztahu k právním poradám nebo
zastupování v řízení před soudy**:

***“§ 27 zákona č. 253/2008 Sb., o některých opatřeních proti legalizaci
výnosů z trestné činnosti a praní špinavých peněz, ve znění pozdějších
předpisů***

***Zvláštní ustanovení o advokátech a notářích***

***(1)** Ustanovení § 9, § 18 odst. 1 a § 24 odst. 1 se nepoužijí u
advokáta, pokud jde o informace o klientovi, které získal od klienta
nebo jakýmkoliv jiným způsobem během nebo v souvislosti s*

***a)** poskytováním právních porad nebo následným ověřováním právního
postavení klienta,*

***b)** obhajobou klienta v trestním řízení,*

***c)** zastupováním klienta v řízení před soudy, nebo*

***d)** poskytováním jakýchkoliv právních porad týkajících se řízení
uvedených v písmenech b) a c), a to bez ohledu na to, zda tato řízení
již byla zahájena či nikoliv nebo zda již byla ukončena. (...)”*

O čem je evropská směrnice DAC 5?
=================================

Poslanecká sněmovna teď projednává sněmovní tisk 47,[^14] který doplňuje
daňový řád a kterým se transponuje do českého právního řádu směrnice DAC
5[^15] o administrativní spolupráci při správě daní. Tato evropská
**směrnice vyžaduje, aby členské státy poskytly daňovým orgánům ze
zákona přístup k mechanismům, postupům, dokumentům a informacím podle
směrnice o praní špinavých peněz**, a to pro účely mezinárodní
spolupráce při správě daní.

Jinými slovy, i **advokáti musí poskytovat výše uvedená obchodní data –
komu založili jakou firmu a za koho provedli kterou transakci – finanční
správě, která si tuto informaci vyžádá**, když dostane žádost ze
zahraničí (podezření na mezinárodní daňový podvod) nebo když chce
zahraniční úřady proaktivně informovat. Směrnice byla schválena 6.
prosince 2016 a členské státy ji měly provést do 31. prosince 2017.
Česko už má tedy s její transpozicí zpoždění a hrozí mu pokuta a
odpovědnost za způsobenou škodu.

Tímto způsobem tak **Evropská unie efektivně požaduje po Česku, aby
chránilo zahraniční daně** a získávalo od advokátů údaje pro ochranu
rakouských, německých a francouzských daní. Podstatné je, že směrnice
vyžaduje předávání údajů pouze pro účely mezinárodní spolupráce.
Evropská unie nijak neupravuje vnitrostátní správu daní, protože jí to
nepřísluší, protože řeší pouze přeshraniční problémy, které mají vliv na
jednotný trh v EU. Je na členských státech, jak si tuto věc upraví
zákonem.

Ministerstvo financí v důsledku **lobbingu advokátů na Legislativní radě
vlády předložilo variantu, že data o obchodní činnosti advokátů budou
použitelná jen pro mezinárodní spolupráci**. (Není to poprvé, kdy
lobbing advokátů zafungoval. V minulosti už takto advokáti sabotovali
veřejný rejstřík konečných vlastníků právnických osob,[^16] který
navrhlo Ministerstvo financí a který by pomohl rozkrýt, kdo vydělává na
veřejných zakázkách a krátí daně. Podle Legislativní rady vlády by bylo
zveřejnění vlastníka firmy protiústavním zásahem do základních práv
tohoto vlastníka, což je samozřejmě nesmysl.)

Na Ústavně právním výboru se podařilo **schválit některé změny zákona
směrem k ochraně soukromí a proti zneužití nástroje**. Např., aby si
údaje nemohl vyžádat každý správce daně, ale pouze Generální finanční
ředitelství, a aby nebyla poskytována telefonní čísla a IP adresy, ze
kterých člověk přistupuje do internetového bankovnictví.

Co mění návrh Pirátů?
=====================

Piráti měli jako prioritu volebního programu, že se zaměří na daňové
úniky velkých korporací, kterými přichází veřejné rozpočty až o 57
miliard korun ročně. To nyní plníme, byť se to některým advokátům
nelíbí. Proto jsem podal pozměňovací návrh č. 402,[^17] který rozšířil
působnost navrhované úpravy i na výběr českých daní. Nezavedl žádnou
povinnost shromažďovat další informace ve větším rozsahu, než dle
původního návrhu. Zastupuji především české občany, kteří řádně platí
daně a nechtějí doplácet na daňové úniky velkých korporací.

Můj pozměňovací návrh je znázorněn v textu níže podtrženou větou:

**Úplné znění zákona č. 280/2009 Sb., daňový řád, ve znění návrhu novely
(sn. tisk 47), pozměňovacího návrhu ÚPV (sn. tisk 47/3 bod II.3), a
tohoto pozměňovacího návrhu Mgr. et Mgr. Jakuba Michálka**

**§ 57a**

\(1) Povinná osoba podle zákona o některých opatřeních proti legalizaci
výnosů z trestné činnosti a financování terorismu, a to i v případě, že
se jedná o osobu podle § 57, je povinna na vyžádání správce daně
poskytnout tyto údaje nebo dokumenty^30)^:

a\) údaje získané při provádění identifikace klienta,

b\) údaje získané při provádění kontroly klienta podle § 9 odst. 2 písm.
a) až c) zákona o některých opatřeních proti legalizaci výnosů z trestné
činnosti a financování terorismu,

c\) údaje o způsobu získávání údajů podle písmen a) a b),

d\) dokumenty obsahující údaje podle písmen a) a b).

\(2) Pokud je povinnou osobou podle odstavce 1 advokát, notář, daňový
poradce, soudní exekutor nebo auditor, může vyžádat údaje a dokumenty
podle odstavce 1 pouze ústřední kontaktní orgán podle zákona
upravujícího mezinárodní spolupráci při správě daní, a to pouze za
účelem výkonu mezinárodní spolupráce při správě daní ***nebo v případě
zjištění skutečností nasvědčujících tomu, že ze strany daňového
subjektu, kterého se údaje a dokumenty týkají, nedošlo nebo nedojde ke
splnění daňové povinnosti ve výši přesahující hodnotu 500000 Kč***.
Ustanovení § 26 odst. 1 a 2 a § 27 odst. 1, 2 a 4 zákona o některých
opatřeních proti legalizaci výnosů z trestné činnosti a financování
terorismu se použijí obdobně.

Z výše uvedeného návrhu je patrné, že jedinou změnou, kterou pozměňovací
návrh zavádí, je **rozšíření účelu vyžádání na vnitrostátní účely, a to
pouze v kvalifikovaných případech podezření z daňových zločinů**.

Jaké jsou kontrolní mechanismy?
===============================

Návrh Pirátů počítá s **řadou kontrolních mechanismů**, které jsou
zabudovány do pozměňovacího návrhu Ústavně právního výboru i do mého
návrhu, a které mají omezit rizika případného zneužití ze strany
státních orgánů:

-   Informace bude moci vyžadovat **pouze Generální finanční
    ředitelství** (GFŘ). Nebude docházet k tomu, že si každý finanční
    úřad bude zákon vykládat po svém a zahlcovat povinné svými
    žádostmi (původně bylo navrhováno, aby žádost mohl podat každý
    správce daně, nyní je výše uvedeném návrhu “ústřední kontaktní
    orgán podle zákona upravujícího mezinárodní spolupráci”).

-   Na základě § 58 odst. 3 daňového řádu správce daně před vydáním
    výzvy povinné osobě přezkoumá, **jestli potřebnými informacemi
    nedisponuje jiný orgán veřejné moci**. V případě, že orgány
    veřejné moci potřebnými údaji nedisponují, správce daně v duchu
    zásady hospodárnosti posoudí, jakým nejefektivnějším způsobem lze
    daný údaj získat (např. zda přímo od daňového subjektu nebo od
    třetí osoby).

-   Pokud lze předpokládat, že předmětným údajem disponuje povinná osoba
    a současně představuje oslovení této osoby nejúčelnější způsob
    získání daného údaje, vydá správce daně výzvu povinné osobě, která
    bude mít vždy **formu rozhodnutí podle § 101 a násl. daňového
    řádu**, včetně příslušných náležitostí, která daňový řád pro
    rozhodnutí stanoví (zejména včetně příslušného odůvodnění).

-   Každá **výzva musí povinně procházet Českou advokátní komorou**,
    která by měla ohlídat, že nebude docházet ke zneužívání a pokud
    nebude žádost řádně odůvodněná, měla by doporučit advokátovi, ať
    údaje neposkytuje (viz odkaz na § 26 a 27 v citovaném ustanovení).
    Pokud budou informace žádány nezákonně, advokát je poskytovat
    nemusí a může se proti uloženým pokutám bránit u správního soudu
    včetně návrhu na odklad vykonatelnosti.

-   Informace budou moci být požadovány pouze u podezření na nesplněné
    daňové povinnosti s částkou překračující 500 000,- Kč, což
    odpovídá **zločinu krácení daně**. **Normální lidi se tedy nemusí
    vůbec bát, i když používají služeb advokáta**, protože by museli
    převádět nemovitost za více než 12 milionů nebo neplatit daně při
    měsíčním příjmu přes 270 000 Kč.

Jak to funguje v jiných státech?
================================

Povinnost advokátů poskytovat údaje proti praní špinavých peněz je
mezinárodním standardem FATF (bod 22/d ve spojení s bodem 11 doporučení
FATF[^18]) a **státy EU mají typicky úpravu, že tyto údaje se poskytují
správci daní, pokud provádí šetření, a to jak vnitrostátní, tak
mezinárodní**. Ve státech jako Velká Británie, Francie a Slovensko hrozí
advokátovi vysoká pokuta, pokud data odmítá vydat. **Zahraniční státy
tedy mají přesně takovou úpravu, kterou navrhuji ve svém pozměňovacím
návrhu**.

**Francie**

Od 1. ledna 2018 má daňová správa možnost obrátit se na finanční
instituce, reglementované profese (advokát, soudní úředník apod.) na
kasina atd. se žádostí o poskytnutí informací držených těmito osobami v
souladu se zákonem AML, a to i pro účely vnitrostátní správy daně.
Sankce činí až 10 000 EUR (čl. 109 zákona[^19]).

**Velká Británie**

Podle UK AML legislativy je daňová správa („HMRC“) tzv. „law enforcement
authority“, což znamená, že mohou získávat informace přímo od povinných
osob („regulated persons“) a mohou informace sdílet s jinými státními
orgány. AML legislativa zahrnuje i tzv. svobodné právní profese
(„independent legal profession“) - HMRC je pověřena dohledem podle AML
legislativy nad obchodováním s peněžními službami. Předpis upravující
statut HMRC (tj. „Commissioners or Revenue and Customs Act 2005”)
stanoví, že informace, které získá daňová správa pro jeden ze svých
účelů, může být použitá i pro jiný účel (za podmínek stanovených
zákonem), tj. jakmile získá HRMC informace pro AML účely, může je použít
i pro daňové účely.

**Slovensko**

Povinné osoby (včetně advokátů atd.) musí na vyžádání daňové správy
poskytnout údaje získané podle postupů zákona AML (při identifikaci –
nemají zvlášť kontrolu).

Povinnost se vztahuje i na vnitrostátní správu daní. Účinnost vloženého
§ 26 odst. 7 od 1. ledna 2018. Sankce - správní delikt, pokutu až 3000
EUR lze uložit opakovaně.

**Chorvatsko**

Novelou daňového řádu (zákon zveřejněn v lednu) – nový článek o přístupu
k informacím týkajících se hloubkové kontroly skutečného vlastníka –
ministerstvo financí má za účelem kontroly plnění povinností oznamující
finanční instituce (jde o oznamující finanční instituci podle DAC 2/CRS)
přístup k mechanismům, procedurám, dokumentům subjektů provádějících
hloubkovou kontrolu na základě AML legislativy; ministerstvo financí a
daňová správa má přímý přístup do veřejných rejstříků týkajících se
skutečných vlastníků a trustů.

**Švédsko**

Již měli transponováno – jsou schopni získat informace mechanismy,
procedury, dokumenty podle AML legislativy od povinných osob. Povinná
automatická výměna informací podle DAC: informace jsou zpřístupněny
daňové správě prostřednictvím daňového hlášení (tj. hlášení třetích
stran). Orgán daňové správy může uložit osobě, která nesplnila
povinnosti podle daňového řádu, aby ji splnila.

Orgán daňové správy může nařídit osobě, která má povinnost, nebo u které
lze očekávat, že bude mít povinnost podat daňové hlášení, podat daňové
správě informaci, kterou potřebuje, aby mohla zkontrolovat, zda tu je
nebo není povinnost hlásit.

Při výměně na žádost: Pokud daňová správa dostala žádost o informaci a
potřebuje informace za tím účelem, může nařídit subjektu poskytnout
informace, které potřebuje a týkající se dohod nebo transakcí/obchodů
této osoby s jinou osobou. Může být uložena pokuta, pokud je zde důvod
domnívat se, že příkaz/rozhodnutí nebude splněno. Daňová správa může
provést kontrolu, zda je splněna ohlašovací povinnost.

**Slovinsko**

Novela daňového řádu pouze odkazuje na směrnici Rady 2016/2258/EU o
přístupu daňových orgánů k informacím o předcházení praní špinavých
peněz. Vzhledem k tomu, že zákon již upravuje přístup daňových orgánů k
informacím o předcházení praní špinavých peněz, nebyla nutná transpozice
směrnice.

Informace o komparaci v této poslední kapitole zpracovalo na mou žádost
Ministerstvo financí (viz plný materiál).

***Závěr: Z výše uvedeného je patrné, že můj pozměňovací návrh je v
Evropské unii zcela standardní. Navržený nástroj usnadní výběr daní u
velkých korporací, které zneužívají služby advokátů, a počítá s
dostatečnými zárukami proti zneužití.***

---

[^1]: [*https://ec.europa.eu/taxation\_customs/business/tax-cooperation-control/vat-gap\_en*](https://ec.europa.eu/taxation_customs/business/tax-cooperation-control/vat-gap_en).

[^2]: [*https://cs.wikipedia.org/wiki/Karuselov%C3%BD\_podvod*](https://cs.wikipedia.org/wiki/Karuselov%C3%BD_podvod).

[^3]: [*https://www.mfcr.cz/assets/cs/media/Material\_2015-12-04\_Sbornik-ke-konferenci-o-reverse-charge.pdf*](https://www.mfcr.cz/assets/cs/media/Material_2015-12-04_Sbornik-ke-konferenci-o-reverse-charge.pdf).

[^4]: Studie Institutu ekonomických studií FSV:
    [*http://ies.fsv.cuni.cz/default/file/download/id/30640*](http://ies.fsv.cuni.cz/default/file/download/id/30640),

    vyjádření Ministerstva financí ČR:
    [*http://www.mfcr.cz/cs/aktualne/v-mediich/2016/reakce-ovm-24594*](http://www.mfcr.cz/cs/aktualne/v-mediich/2016/reakce-ovm-24594).

[^5]: [*https://en.wikipedia.org/wiki/List\_of\_countries\_by\_tax\_rates*](https://en.wikipedia.org/wiki/List_of_countries_by_tax_rates).

[^6]: [*https://www.transparency.cz/nejmene-244-mld-kc-z-verejnych-prostredku-proteklo-do-firem-z-danovych-raju/*](https://www.transparency.cz/nejmene-244-mld-kc-z-verejnych-prostredku-proteklo-do-firem-z-danovych-raju/).

[^7]: Viz pozn. č. 6.

[^8]: [*http://denikreferendum.cz/clanek/22710-david-ondracka-hlavni-zprava-panama-papers-cast-elity-nas-okrada*](http://denikreferendum.cz/clanek/22710-david-ondracka-hlavni-zprava-panama-papers-cast-elity-nas-okrada)

[^9]: [*http://www.europarl.europa.eu/RegData/etudes/STUD/2017/602030/IPOL\_STU(2017)602030\_EN.pdf*](http://www.europarl.europa.eu/RegData/etudes/STUD/2017/602030/IPOL_STU(2017)602030_EN.pdf)

[^10]: [*https://www.lidovky.cz/dukaz-o-ovlivnovani-potreboval-jsem-privatni-mistnosti-tvrdil-u-soudu-dbaly-185-/zpravy-domov.aspx?c=A160118\_125334\_ln\_domov\_mpr*](https://www.lidovky.cz/dukaz-o-ovlivnovani-potreboval-jsem-privatni-mistnosti-tvrdil-u-soudu-dbaly-185-/zpravy-domov.aspx?c=A160118_125334_ln_domov_mpr).

[^11]: [*http://www.financnianalytickyurad.cz/download/FileUploadComponent-1544483332/1493023750\_cs\_vyrocni\_zprava\_fau\_2016.pdf*](http://www.financnianalytickyurad.cz/download/FileUploadComponent-1544483332/1493023750_cs_vyrocni_zprava_fau_2016.pdf).

[^12]: [*https://www.zakonyprolidi.cz/cs/2008-253\#p2-1-g*](https://www.zakonyprolidi.cz/cs/2008-253#p2-1-g).

[^13]: [*https://www.zakonyprolidi.cz/cs/1996-85\#p21-6*](https://www.zakonyprolidi.cz/cs/1996-85#p21-6).

[^14]: [*http://www.psp.cz/sqw/historie.sqw?o=8&T=47*](http://www.psp.cz/sqw/historie.sqw?o=8&T=47).

[^15]: [*https://eur-lex.europa.eu/legal-content/CS/TXT/HTML/?uri=CELEX:32016L2258&from=EN\#ntr\*1-L\_2016342CS.01000101-E0006*](https://eur-lex.europa.eu/legal-content/CS/TXT/HTML/?uri=CELEX:32016L2258&from=EN#ntr*1-L_2016342CS.01000101-E0006).

[^16]: [*https://www.pirati.cz/tiskove-zpravy/babis.html*](https://www.pirati.cz/tiskove-zpravy/babis.html).

[^17]: [*http://www.psp.cz/sqw/text/orig2.sqw?idd=134467*](http://www.psp.cz/sqw/text/orig2.sqw?idd=134467).

[^18]: [*http://www.fatf-gafi.org/media/fatf/documents/recommendations/pdfs/FATF%20Recommendations%202012.pdf*](http://www.fatf-gafi.org/media/fatf/documents/recommendations/pdfs/FATF%20Recommendations%202012.pdf).

[^19]: [*https://www.legifrance.gouv.fr/eli/loi/2017/12/30/2017-1837/jo/article\_109*](https://www.legifrance.gouv.fr/eli/loi/2017/12/30/2017-1837/jo/article_109).
